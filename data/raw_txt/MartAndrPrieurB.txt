Τῶν μακαρίων ἀποστόλων τοῦ σωτῆρος ἡμῶν Ἰησοῦ Χριστοῦ μετὰ τὴν ἀνάληψιν αὐτοῦ καθημένων ἐν Ἰερουσαλὴμ ἀναστὰς
ἐν μέσῳ αὐτῶν ὁ μακάριος Πέτρος εἶπεν·  Ἄνδρες οἱ κληθέντες
ὑπὸ τοῦ λόγου τοῦ θεοῦ καὶ οἱ ἐκλεχθέντες ὑπ’ αὐτοῦ καὶ οἱ μαθητευθέντες ὑπὸ τῆς αὐτοῦ σοφίας, δυνάμεις τε καὶ σημεῖα καὶ
τέρατα ποιήσαντες διὰ τῆς ἐκείνου ἐνεργείας, πάντως μέμνησθε ὡς
ἐνετείλατο ἡμῖν λαβοῦσιν τὸ πνεῦμα τὸ ἅγιον διασπαρῆναι εἰς ὅλην
τὴν οἰκουμένην κηρύσσοντας μετάνοιαν καὶ ἄφεσιν ἁμαρτιῶν τοῖς
πιστεύουσιν εἰς τὸ ὄνομα τὸ ἅγιον αὐτοῦ· καὶ νῦν ἐπιπέπτωκεν ἑνὶ 
ἑκάστῳ ἡμῶν ἡ δύναμις ἡ ἐξ οὐρανοῦ κατελθοῦσα, καὶ ἐκκέχυται
ἐφ’ ἡμᾶς ἡ δωρεὰ τοῦ ἁγίου πνεύματος, καὶ τῷ ὅπλῳ τῆς εὐδοκίας
τοῦ λόγου ἐστεφανώθημεν· καὶ ἡ μὲν χάρις τοῦ ἡμετέρου δεσπό του καὶ θεοῦ καὶ σωτῆρος ἡμῶν Ἰησοῦ Χριστοῦ πλουσίως ἔφθασεν
εἰς ἡμᾶς· ἡμεῖς δὲ ὀκνοῦμεν καὶ ῥᾳθυμοῦμεν ἐξελθεῖν εἰς τὸ ἔργον 
ὃ προσκέκληκεν ἡμᾶς καὶ εἰς ὃ ἐξελέξατο ἡμᾶς, καὶ οὐ μελετῶμεν  
τὴν σωτηρίαν τῶν ἀδελφῶν ἡμῶν· δεῦτε οὖν δοῦλοι τοῦ παντοκρά τορος θεοῦ καὶ ἀγαπητοὶ τοῦ λόγου καὶ υἱοὶ τῆς μακαρίας δυνά μεως, ἀναστάντες βάλλωμεν κλήρους τίς ποῦ ἀπέλθῃ καὶ ποῖον
ἔθνος περιποιήσηται τῷ Χριστῷ.  
 Καὶ ἐκληρώθη Πέτρος τὴν περιτομήν· Ἰάκωβος καὶ Ἰωάννης τὴν ἀνατολήν· Φίλιππος τὰς πόλεις τῆς Σαμαρείας καὶ
τὴν Ἀσίαν· Βαρθολομαῖος τὴν Ἀλβανόπολιν· Ματθαῖος τὴν
Παρθίαν καὶ τὴν Μυρμηνίδα πόλιν· Θωμᾶς τὴν μεγάλην Ἀρμε νίαν καὶ τὴν Ἰνδικὴν χώραν· Λεββαῖος ὁ καὶ Θαδδαῖος τὴν Βερονικίδα· Σίμων ὁ Κανανίτης τὴν Βαρβαρίαν· μετὰ τοὺς πάντας
ἔλαχεν καὶ τὸν Ἀνδρέαν ἡ Βιθυνία καὶ ἡ Λακεδαιμονία καὶ ἡ
Ἀχαΐα.
 Διασπαρέντες οὖν πάντες εἰς τὰ κλίματα τῆς οἰκουμένης
ἔρχεται Ἀνδρέας ὁ ἀπόστολος διελθὼν τὴν Βιθυνίαν καὶ Λακεδαιμονίαν εἰς Πάτρας τῆς Ἀχαΐας. Καὶ εἰσελθόντος αὐτοῦ εἰς τὴν
πόλιν φήμη διεδόθη ὅτι ἄνθρωπος ξένος ἦλθεν εἰς τὴν πόλιν γυ μνός, φησίν, ἔρημος, μηδὲν ἐπιφερόμενος εἰς ἐφόδιον ἀλλ’ ἢ μόνον 
ὄνομά τινος Ἰησοῦ, δι’ οὗ σημεῖα καὶ τέρατα ποιεῖ μέγαλα καὶ
νόσους παύει καὶ δαίμονας ἐκβάλλει καὶ νεκροὺς ἀνιστᾷ καὶ
λεπροὺς ἰᾶται καὶ πᾶν πάθος θεραπεύει. Ὁ δὲ ἀνθύπατος Λέσβιος
ταῦτα ἀκούσας ἐταράχθη λέγων·  Μάγος ἐστὶν καὶ ἀπατεών· οὐ
χρὴ ἡμᾶς προσέχειν αὐτόν, ζητεῖν δὲ μᾶλλον παρὰ τῶν θεῶν τὴν 
εὐεργεσίαν.  Καὶ ἠβουλήθη συλλαβόμενος αὐτὸν ἀνελεῖν.
 Νυκτὸς δὲ ἐπιστὰς ἄγγελος κυρίου τῷ ἀνθυπάτῳ Λεσβίῳ
μετὰ ἐμφανείας μεγάλης καὶ ἀπειλῆς φοβερᾶς εἶπεν·  Τί παθὼν παρὰ τοῦ ξένου Ἀνδρέα κακῶς ἐλογίσω διαχειρίσασθαι αὐτὸν καὶ
παρελογίσω τὸν θεὸν ὃν κηρύσσει; καὶ νῦν ἰδοὺ χεὶρ κυρίου αὐτοῦ  
ἐπὶ σὲ καὶ ἔσῃ παραπλὴξ ἕως οὗ ἐπιγνῷς δι’ αὐτοῦ τὴν ἀλήθειαν.  
Καὶ γενόμενος ἀπ’ αὐτοῦ ὁ ἄγγελος ἀφανής, ἐκεῖνος ἐτέθη ἄφωνος.
Καὶ μετ’ οὐ πολὺ ὀλίγον ἀνανήψας ἐκάλει τοὺς διακονοῦντας αὐτῷ
στρατιώτας καὶ ἔλεγεν αὐτοῖς μετὰ δακρύων·  Ἐλεήσατέ με,
σπεύσατε ἀναζητῆσαι ἐν τῇ πόλει ξένον τινὰ ἄνθρωπον λιτὸν
Ἀνδρέαν λεγόμενον, ὃς κηρύσσει ξένον θεόν· δι’ οὗ δυνήσομαι 
ἐπιγνῶναι τὴν ἀλήθειαν.  Καὶ μετὰ σπουδῆς ἀναζητήσαντες τὸν
μακάριον Ἀνδρέαν καὶ εὑρόντες αὐτὸν ἄγουσιν πρὸς τὸν ἀνθύπα τον· ὁ δὲ ἀνθύπατος θεασάμενος αὐτὸν πίπτει πρὸς τοὺς πόδας
αὐτοῦ καὶ δεόμενος αὐτοῦ ἔλεγεν·  Ἄνθρωπε τοῦ θεοῦ, ξένε καὶ
γνῶστα ξένου θεοῦ, ἐλέησον ἄνθρωπον πεπλανημένον, ἄνθρωπον 
τῆς ἀληθείας ξένον, ἄνθρωπον κατεστιγμένον ταῖς κηλῖσι τῶν  
ἁμαρτημάτων, ἄνθρωπον θεοὺς εἰδότα πολλοὺς ψευδεῖς καὶ τὸν
μόνον θεὸν τὸν ἀληθινὸν ἀγνοοῦντα· δέομαι τοῦ ἐν σοὶ θεοῦ, ὄρεξαί
μοι χεῖρα σωτηρίας· ἄνοιξόν μοι θύραν γνώσεως· ἐπίλαμψόν μοι
φῶς δικαιοσύνης.  
 Καὶ ὁ μακάριος ἀπόστολος κατανυγεὶς καὶ ἐπιδακρύσας τοῖς
λόγοις τοῦ ἱκέτου, ὑψώσας τοὺς ὀφθαλμοὺς αὐτοῦ εἰς τὸν οὐρανόν, ἐπιτιθεὶς τὴν χεῖρα αὐτοῦ τὴν δεξιὰν τῷ παντὶ σώματι αὐτοῦ
εἶπεν·  Ὁ ἐμὸς θεὸς Ἰησοῦς Χριστός, ὁ ἀγνοούμενος ὑπὸ τοῦ
κόσμου, νῦν δὲ δι’ ἡμῶν φανερούμενος· ὁ υἱὸς τοῦ θεοῦ τοῦ λόγου· 
ὁ πρὸ πάντων ὢν καὶ ἐν πᾶσι χωρῶν· ἅψαι τοῦ δούλου σου καὶ
σκεῦος σὸν ἀπεργασάμενος ἴασαι, ἵνα καὶ αὐτὸς ἔσται τῶν σῶν
ἀνθρώπων, κηρύσσων τὴν σὴν δραστήριον δύναμιν.  Καὶ παρα χρῆμα πιάσας αὐτὸν τῆς δεξιᾶς χειρὸς ἀνέστησεν· ἀναστὰς δὲ ἀνθωμολογεῖτο τῷ κυρίῳ λέγων·  Ὄντως οὗτος θεός, ἄνθρωπε ξένε, 
οὐ δεόμενος ὡρῶν οὔτε ἡμερῶν οὔτε χρόνων· διὰ τοῦτο πρόσκει μαί σοι μετὰ παντὸς τοῦ οἴκου μου· πιστεύω εἰς τὸν ἀποστείλαντά
σε πρὸς ἡμᾶς.  Καὶ ὁ Ἀνδρέας πρὸς αὐτὸν ἔφη·  Ἐπειδὴ
μεγάλως πεπίστευκας εἰς τὸν ἀποστείλαντά με, περισσοτέρως καὶ
τῆς γνώσεως ἐμπλησθήσῃ.  
 Ὡς δὲ ἐν τούτοις ἦν καὶ πᾶσα ἡ πόλις ἔχαιρεν ἐπὶ τῇ
σωτηρίᾳ τοῦ ἀνθυπάτου, πανταχόθεν συνήρχοντο ὄχλοι ἐπιφερόμε νοι τοὺς ἀσθενοῦντας ποικίλαις νόσοις· καὶ ἐπευξάμενος αὐτοῖς καὶ
ἐπικαλεσάμενος τὸν κύριον Ἰησοῦν, ἐπιθεὶς τὰς χεῖρας πάντας
ἰάσατο· καὶ θάμβος κατέλαβεν πάντας τοὺς κατοικοῦντας τὴν 
πόλιν, καὶ βοῶντες ἔκραζον·  Μεγάλη ἡ δύναμις τοῦ ξένου θεοῦ·
μέγας ὁ θεὸς ὁ κηρυσσόμενος ὑπὸ τοῦ ξένου Ἀνδρέα· ἡμεῖς ἀπὸ   τῆς σήμερον τὰ ξόανα τῶν εἰδώλων ἡμῶν ἀπολλύωμεν, τὰ ἄλση
αὐτῶν ἐκκόπτωμεν, τὰς στήλας αὐτῶν συντρίβωμεν, τὴν πολύθεον
γνῶσιν τῶν ματαίων δαιμόνων ἐκτρεπώμεθα, τὸν μόνον θεὸν τὸν δι’ 
Ἀνδρέου κηρυσσόμενον ἐπιγινώσκωμεν· μέγας ὁ θεὸς Ἀνδρέου. 
Καὶ πάντες ὁμοθυμαδὸν ὁρμήσαντες ἐπὶ τοὺς ναοὺς τοὺς θεοὺς
αὐτῶν ἐνέπρησαν, ἐλέπτυναν, ἐξέκοψαν, ἐξουθένησαν, κατεπάτη σαν, ἀπώλεσαν λέγοντες·  Μόνος ὁ Ἀνδρέου θεὸς ὀνομαζέσθω. 
Καὶ ὁ ἀνθύπατος Λέσβιος συνέχαιρεν τῇ βοῇ τοῦ δήμου καὶ τῷ 
ἔργῳ τοῦ ὄχλου.
 Ὡς δὲ ὄχλος ἱκανὸς παρενόχλησεν, καὶ ὁ λόγος τοῦ μακαρίου
Ἀνδρέα καὶ τὸ κήρυγμα αὐτοῦ ἀκωλύτως εἰς πάντας διέδραμεν, ὁ
δὲ Καῖσαρ διάδοχον τῷ Λεσβίῳ πέμψας παύει αὐτὸν τῆς ἀρχῆς.
Καὶ ὁ Λέσβιος δεξάμενος τὸ πρόσταγμα τοῦ βασιλέως μετὰ χαρᾶς
ἦλθεν πρὸς τὸν μακάριον Ἀνδρέαν λέγων·  Νῦν μᾶλλον πιστεύσω   
τῷ κυρίῳ ἀποδυσάμενος τὴν κενὴν δόξαν καὶ τὸ ἄνθος τοῦ κόσμου
ἀποθέμενος καὶ τὸν περισπασμὸν τοῦ βίου ἀπορρίψας. Δέξαι με
οὖν συνέκδημόν σου, ἄνθρωπε τοῦ θεοῦ· δέξαι με πιστὸν πιστῶς
λαλοῦντα καὶ διαμαρτυράμενον πᾶσιν ἀνθρώποις τὰ περὶ τοῦ κοι νοῦ σωτῆρος Χριστοῦ.  Καὶ καταλιπὼν τὸ πραιτώριον σὺν τῷ 
Ἀνδρέᾳ διῆγεν.  Καὶ ὅραμα ἐν τούτοις βλέπει ὁ μακάριος Ἀνδρέας· ἔδοξεν
τὸν σωτῆρα Χριστὸν ἑστάναι ἄντικρυς αὐτοῦ καὶ λέγοντα αὐτῷ·
 Ἀνδρέα, ἐπίθες τὸ πνεῦμα ἐπὶ τὸν Λέσβιον καὶ δὸς αὐτῷ τῆς
χάριτός σου· καὶ ἄρας τὸν σταυρόν σου ἀκολούθει μοι· αὔριον γὰρ
ἐκβαλῶ σε ἐκ τοῦ κόσμου· σπεῦδε ἐν Πάτραις.  Διυπνισθεὶς δὲ ὁ 
ἀπόστολος τὴν ὄψιν τοῦ ὁράματος τοῖς παροῦσιν ἐγνώρισεν· καὶ τὸ
τέλος ἐξεδέχετο τοῦ λόγου. Καὶ ἰδού τις εἰσπηδήσας τῷ ἀποστόλῳ
λέγει·  Ὁ Αἰγεάτης ὁ τὴν ἀνθυπατείαν ἐγκεχειρισμένος, ὁ ἀποσταλεὶς παρὰ τοῦ Καίσαρος, ἐνετεύχθη εἰς τὰ μέρη τῆς Ἀχαΐας
παρά τινων δούλων τοῦ διαβόλου κακῶν καὶ ἐχθρῶν ἀνθρώπων· 
καὶ ἀνεδίδαξαν αὐτὸν ὡς ὅτι θεοὺς ἀπώλεσας Πατρῶν καὶ ναοὺς
κατέστρεψας καὶ τὰ ἄλση αὐτῶν ἐξέκοψας καὶ ἕνα τινὰ ἔπεισας
ἐσταυρωμένον προσκυνεῖν· καὶ ἀπέστειλεν δημίους συλλαβέσθαι
σε.  Καὶ ὁ μακάριος Ἀνδρέας ἀκούσας θεὶς τὰ γόνατα εἶπεν·
 Ἀψευδῆ θεὲ ὁ δηλῶν ἡμῖν τὰ ἐσόμενα, ὁ ἐμὸς δεσπότης, δός μοι 
μετὰ παρρησίας πρὸς τὰς μηχανὰς τοῦ ἀντικειμένου Αἰγεάτου
στῆναι, ἵνα σὺ δοξασθῇς κἀκεῖνος ἐντραπῇ. 
 Καὶ ὡς ἔτι τὴν εὐχὴν ηὔχετο, πρὸ τῶν θυρῶν οἱ δήμιοι
ἑστῶτες οἱ ἀπεσταλμένοι παρὰ τοῦ Αἰγεάτου ἐθορύβουν τὸν οἶκον
ἔνθα κατήγετο ὁ μακάριος· καὶ κρατήσαντες Ἀντιφάνην τὸν ξενοδόχον τοῦ δούλου τοῦ θεοῦ ἔσυραν βίᾳ λέγοντες·  Ξένον τινὰ  
μάγον καὶ λυμεῶνα καὶ ἀπατεῶνα καὶ λυμαντὴν τῶν θεῶν καὶ 
ἀφανιστὴν τῶν ναῶν ἔνδον εἰσαγαγὼν ξένον πλουσίων μετέδωκας
καὶ πᾶσαν ἡμῶν τὴν πόλιν μετὰ τῶν θεῶν ἠρήμωσας· τοιγαροῦν
εὔθυνον τὸν ξένον καὶ πρόφερε τὸν δοῦλον τοῦ ἐσταυρωμένου οὗ τὸ
ὄνομα Ἀνδρέας. Ὁ γὰρ Αἰγεάτης ὁ μέγας ἀνθύπατος καὶ περί βλεπτος χρῄζει αὐτοῦ.  Σὺν δὲ τῇ βίᾳ παραχρῆμα συνήχθη πᾶσα 
ἡ πόλις ἐπὶ τὰς θύρας τοῦ Ἀντιφάνους βοῶσα καὶ λέγουσα·  Καῖ σαρ ἀπέστειλεν τὸν ἀνθύπατον εἰς ἄμυναν μὲν τῶν κακῶν, ἔπαινον
δὲ τῶν ἀγαθῶν. Τί οὖν τὸν δοῦλον τοῦ θεοῦ ζητεῖ ὁ Αἰγεάτης;
μαθεῖν βουλόμεθα. Ἡμῶν γὰρ Ἀνδρέας ὁ ἀπόστολος τοῦ ξένου
θεοῦ καὶ πατὴρ καὶ διδάσκαλος καὶ ἰατρὸς καθέστηκεν· μὴ βιάζεσθε ἡμῶν τὸν πατέρα· μὴ ἐμποδίζετε ἡμῶν τὸν διδάσκαλον· μὴ
αἴρετε ἡμῶν τὸν ἰατρόν· μὴ σκοτίσητε ἡμῶν τὸν φωστῆρα· μὴ
ἀποστερήσητε ἡμῶν τὴν ζωήν· μὴ ἀδικήσητε ἡμῶν τὸν ποιμένα·  
καὶ γὰρ ἡμεῖς πάντες ἕτοιμοι ἐσμὲν ὑπὲρ αὐτοῦ ἀποθανεῖν, ἐπειδὴ
πάντας ἡμᾶς τῷ ζωοποιῷ Χριστῷ ὡς ἀρνία παρέστησεν.  
 Ταῦτα αὐτῶν βοώντων φοβηθεὶς ὁ μακάριος μήποτε τὸ
πλῆθος διαχειρίσωνται τοὺς ἀποσταλέντας παρὰ τοῦ Αἰγεάτου,
ἐξελθὼν τῆς οἰκίας καὶ μέσον σταθεὶς τῶν ὄχλων κατέσεισεν αὐτοὺς τῇ χειρὶ σιγᾶν· καὶ στὰς ἐπί τινος ὑψηλοῦ τόπου ἤμελλεν
ἀνοίγειν τὸ στόμα, καὶ πάντες μιᾷ φωνῇ ἐβόησαν·  Μέγας ὁ θεὸς 
τοῦ ξένου Ἀνδρέα, ὃς διῆλθεν διὰ τοῦ δούλου αὐτοῦ εὐεργετῶν
πάντας τοὺς καταδυναστευομένους ὑπὸ τοῦ διαβόλου.  Καὶ φησὶν
ὁ Ἀνδρέας·  Ἀδελφοὶ οἱ κληθέντες ὑπὸ τοῦ Χριστοῦ καὶ οἱ
ἐκλεχθέντες ὑπὸ τῆς χάριτος τοῦ λόγου· οὐ τοῦτο μόνον χάρις
ἐστὶν ἵνα εἰς τὸν ἀποστείλαντά με πιστεύσητε, ἀλλ’ ἵνα καὶ ὑπὲρ 
αὐτοῦ ἀποθάνητε. Παύσασθε οὖν θορύβους ποιοῦντες, μήποτε ὡς
αἴτιοι στάσεως καὶ ἀρχηγοὶ πολέμου εὐθύνας ἀποδῶμεν καὶ οὐχ
ὡς πολῖται θεοσεβείας· ἄφετε πορευθῶ πρὸς τὸν Αἰγεάτην·
συγχωρήσατε τοῖς κρατοῦσίν με· ἀποθανὼν γὰρ μᾶλλον ὀφθήσο μαι ὑμῖν σήμερον τὴν ὁδὸν τῆς ἀναστάσεως ὑποδεικνύων.  Καὶ   
οὕτως μόλις καταπαύσας τοὺς ὄχλους παρέδωκεν ἑαυτὸν τοῖς
δημίοις. Οἱ δὲ δήμιοι ὡς θῆρες καὶ οὐκ ἄνθρωποι, ὡς λύκοι ἁπαλὸν
καὶ καλὸν ἀρνίον ἁρπάσαντες τοῖς ὀδοῦσιν, ἐν πληγαῖς ἀνηκέστοις
καὶ μάστιξιν φοβεραῖς ὥσπερ κύνα οὕτως συνέτριβον πάντα τὰ
μέλη αὐτοῦ. Μετὰ δὲ ταῦτα ἤγαγον αὐτὸν τῷ μιαρωτάτῳ Αἰγεάτῃ. 
 Καὶ ὁ Αἰγεάτης ἰδὼν τὸν μακάριον Ἀνδρέαν εἶπεν·  Εἰπέ,
ὦ ξένε ἄνθρωπε καὶ τοῦ τόπου καὶ τοῦ τρόπου καὶ τοῦ ἡμετέρου
αἵματος, τίνι πεποιθὼς εἰσῆλθες εἰς τοὺς βασιλευομένους τόπους Καίσαρος καὶ τὴν σεβάσμιον προσκύνησιν τῶν θεῶν ἡμῶν ἀπώλε σας; τινὶ δὲ ἐσταυρωμένῳ προσέχειν ὅλην τὴν Ἀχαΐαν προσέταξας καὶ τὴν πόλιν Πάτραν ἄνευ δόρατος εἴληφας καὶ τὰ τῶν
ἐχθρῶν διέθηκας· ἰδοὺ γὰρ καὶ οἱ θεοὶ τῆς πόλεως ἐφυγαδεύθησαν
ὑπὸ σοῦ, οἱ ναοὶ κατεστράφησαν, τὰ ὡραῖα ἄλση τῶν ἀφιερω μάτων κατεκάησαν, καὶ σάκκον καὶ κόνιν περιέβαλας ἡμῶν πᾶσαν
τὴν πόλιν, ἐν οἷς ὀνόματα βασιλέων καὶ εἰκόνες αὐτοκρατόρων 
ἵστανται καὶ τρόπαια κατ’ ἐχθρῶν.   
 Καὶ ὁ μακάριος Ἀνδρέας ἐκτείνας τὴν χεῖρα εἶπεν·  Εὖ
γε, εὖ γε, καλὸς θεός μου ᾧ πέποιθα ἤγαγέν σε, δι’ οὗ τὸ μὲν
στῖφος τῶν δαιμόνων εἰς ἄβυσσον ἔρριπται, ἡ δὲ φάλαγξ τῶν θεῶν
εἰς καπνὸν ἀναλέλυται, τὰ δὲ εἴδωλα ὑμῶν ὡς ὁρᾷς εἰς οὐδὲν μετα πεποίηνται· ὅρα τὸ ἔργον ἀνθύπατε καὶ στόχασαι τὸν θεόν μου· 
ἐννόησον τὴν ἀπώλειαν τῶν θεῶν ὑμῶν καὶ τὸν μόνον θεὸν δόξα σον. Οὗτος γάρ ἐστιν ὁ τοῦ παντοκράτορος θεοῦ λόγος, ὁ πρὸ
πάντων αἰώνων ὑποστάσει γεννηθείς· ὁ τὴν ἐξουσίαν καὶ κυρίαν
λαβὼν παρὰ τοῦ πατρὸς κρῖναι ζῶντας καὶ νεκρούς· ὃς θεὸς ὢν τῇ
ἰδίᾳ δυνάμει σῶμα ἀναλαβὼν ἦλθεν εἰς τὸν κόσμον καὶ ἡμᾶς τοὺς 
ἀποστόλους ἐξελέξατο καὶ ἔδωκεν ἡμῖν ἐξουσίαν διαδραμεῖν εἰς
πάντα τὰ ἔθνη καὶ κηρῦξαι ἐν τῷ ὀνόματι αὐτοῦ μετάνοιαν καὶ
 ἄφεσιν ἁμαρτιῶν, ὅπως ἀποστραφεῖσα ἡ ἀνθρωπότης τὴν θεομά χον πολυθεΐαν, τὸν ἕνα καὶ μόνον θεὸν ἐπιγνοῦσα αὐτῷ μόνῳ
λατρεύῃ· διὰ τοῦτο καὶ σὲ ἐξαπέστειλεν ἐνταῦθα, ἵνα ἐὰν ἀκούσῃς   
πιστεύσας εἰς αὐτὸν σωθήσῃ, εἰ δὲ ἀπιστήσας ἀνανεύσεις κριθήσῃ
μετὰ τῶν λεγομένων θεῶν σου. 
 Καὶ ὁ μιαρὸς Αἰγεάτης ὡς ἀσπὶς βύουσα τὰ ὦτα μὴ θελή σας τοῦ ἀληθινοῦ σοφοῦ ἐπᾴδοντος ἀκοῦσαι εἶπεν·  Ὦ ματαιό φρον καὶ ξένου καινοῦ ὀνόματος ἐφευρετά, ἀπόλαυε τῶν ἐμῶν
δωρεῶν.  Καὶ μάστιξιν μαστιγώσας αὐτὸν ἐκέλευσεν σταυρω θῆναι. Καὶ ὁ μακάριος ἀπόστολος ἐξερχόμενος εἶπεν·  Καλὸς εἶ 
Ἰησοῦ ὅτι κεκόσμηκας ἡμᾶς τῷ σῷ ὅπλῳ καὶ ἐστεφάνωσας ἡμᾶς τῇ
σῇ χάριτι· δέχου με λοιπὸν εἰς τὰς αἰωνίους σου σκηνάς· ἀνάπαυε
ἀπὸ τοῦ νῦν ἀπὸ τῶν ἀνιάτων μου πόνων· λυσίπονός μου γενοῦ καὶ
λῦσόν μου τὸ σῶμα, ἵνα ἡ ψυχή μου μετὰ ἀγγέλων χορεύουσα
αἰνέσῃ σε.  Ὡς δὲ ἦλθεν ἐπὶ τὸν σταυρόν, πᾶν τὸ πλῆθος ἐβόα· 
 Ἀνοσία κρίσις τοῦ Αἰγεάτου· ξένον ἄνδρα μηδὲν ἀδικήσαντα
κατέκρινεν σταυρῷ· ὢ ἄδικος κρίσις· αἶρε ἀνθύπατε κἂν ἡμᾶς
τοὺς πολλὰ ἁμαρτήσαντας καὶ μὴ τὸν δίκαιον.   
 Ὡς δὲ ἦλθεν ἐπὶ τὸν τόπον, βλέπει τὸ ξύλον πεπηγμένον·
καὶ ἀπολιπὼν πάντας πρόσεισι τῷ σταυρῷ καὶ φησὶν αὐτῷ μετὰ φωνῆς·  Χαίροις ὦ σταυρέ, καὶ γὰρ χαίροις ὄντως. Εὖ γε οἶδα
καὶ ἀναπαυόμενόν σε λοιπὸν ἐκ πολλοῦ κεκμηκότα πεπηγμένον καὶ
ἀναμένοντά με. Ἧκον ἐπὶ σὲ ὃν ἐπίσταμαι ἴδιόν μου· ἧκον πρὸς 
σὲ τὸν ποθήσαντά με. Γνωρίζω σου τὸ μυστήριον δι’ ὃ καὶ πέπη γας· πέπηξαι γὰρ ἐν κόσμῳ ἵνα τὰ ἄστατα στηρίξῃς· καὶ τὸ μέν
σου εἰς οὐρανὸν ἀνατείνεται ἵνα τὸν οὐράνιον λόγον σημαίνῃς· τὸ
δέ σου ἥπλωται δεξιᾷ καὶ ἀριστερᾷ ἵνα τὴν φθονερὰν καὶ ἀντικει μένην δύναμιν τροπώσῃ καὶ τὸν κόσμον συναγάγῃ εἰς ἕν· τὸ δέ σου 
πέπηκται εἰς τὴν γῆν ἵνα τὰ εἰς γῆν καὶ τὰ ἐν τοῖς καταχθονίοις
συνάψῃς τοῖς ἐπουρανίοις· ὦ σταυρέ, μηχάνημα σωτήριον τοῦ
ὑψίστου· ὦ σταυρέ, τρόπαιον νίκης Χριστοῦ κατ’ ἐχθρῶν· ὦ
σταυρέ, ἐπὶ γῆς φυτευθείς, τὸν δὲ καρπὸν ἐν οὐρανοῖς ἔχων· ὦ  
ὄνομα σταυροῦ, πραγμάτων ἀνάμεστον ὅλον. Εὖ γε, ὦ σταυρέ, τὴν 
περιφορὰν τοῦ κόσμου πεδήσας· εὖ γε, μορφὴ συνέσεως, τὴν ἄμορ φον μορφώσασα· εὖ γε, ἀφανὴς κόλασις, φανερῶς δὲ κολάζουσα τὴν
ὑπόστασιν τῆς πολυθέου γνώσεως καὶ τὸν ἐφευρετὴν ταύτης ἐκ τῆς
ἀνθρωπότητος ἐκδιώκων· εὖ γε, ὦ σταυρέ, τὸν δεσπότην ἐνδυσάμε νος καὶ τὸν λῃστὴν καρποφορήσας καὶ τὸν ἀπόστολον εἰς μετάνοιαν 
καλέσας καὶ ἡμᾶς εἰσδέξασθαι μὴ ἀπαξιώσας. Ἀλλὰ μέχρι πόσου
ταῦτα λέγω καὶ οὐ περιπλέκομαι τῷ σταυρῷ, ἵνα ἐν τῷ σταυρῷ ζωοποιηθῶ καὶ διὰ σταυροῦ τὸν κοινὸν θάνατον τοῦ βίου ἐξέλθω;
Δεῦτε οὖν προσέρχεσθε οἱ ὑπηρέται τῆς ἐμῆς χαρᾶς καὶ οἱ διάκονοι
τοῦ Αἰγεάτου καὶ πληρώσατε τῶν ἀμφοτέρων τὸ βούλημα καὶ 
προσδεσμεῖτέ με τὸν ἀμνὸν τῷ πάθει, τὸν ἄνθρωπον τῷ
δημιουργῷ, τὴν ψυχὴν τῷ σωτῆρι.   
 Καὶ εἰπόντος αὐτοῦ ταῦτα προσελθόντες οἱ δήμιοι κατέδη σαν αὐτοῦ τὰς χεῖρας καὶ τὰς πόδας καὶ οὐ καθήλωσαν αὐτόν·
ταύτην γὰρ τὴν ἐντολὴν εἶχον παρὰ τοῦ Αἰγεάτου· ἐβούλετο γὰρ
αὐτὸν ἀνηρτημένον ἀνιᾶσαι καὶ νυκτὸς ζῶντα ὑπὸ κυνῶν ἀναλω θῆναι. Τετάρτης δὲ ἡμέρας διαγενομένης καὶ τῶν αὐτῶν νυκτῶν 
διελθουσῶν οὐ συνέπεσεν τὸ πρόσωπον τοῦ ἀποστόλου, οὐκ
ἠσθένησεν τῇ φωνῇ, οὐκ ἠτόνησεν τοῖς μέλεσιν, οὐκ ἐστέναξεν
οὐδὲ ἐδάκρυσεν· ὥστε πάντα τὸν ὄχλον μακαρίζειν αὐτόν, δοξάζειν
δὲ τὸν Χριστὸν τὸν τρέφοντα καὶ ἐνδυναμοῦντα τοὺς ἐπ’ αὐτὸν
ἠλπικότας. 
 Καὶ ὁ Αἰγεάτης ἀκούσας ὅτι ἔτι ζῇ ἐθαύμασεν καὶ δρομαῖος
ὁρμᾷ πρὸς αὐτόν· καὶ ὡς εἶδεν ὁ ἀπόστολος ἑστῶτα αὐτὸν ἄντι κρυς αὐτοῦ, εἶπεν αὐτῷ μεγάλῃ τῇ φωνῇ·  Τί ἐλήλυθας Αἰγεᾶτα
πρὸς τὸν μὴ σόν; τί κατανοεῖς τὸν κρεμάμενον; τί ἐκπλήσσῃ τὸν
δεθέντα; ῥῦσαι σεαυτοῦ τὴν ψυχήν· πίστευσον εἰς τὸν ἀποστείλαντά με Χριστόν· ἀνάβλεψον τοῖς ὀφθαλμοῖς καὶ ἴδε τὸ μακάριον  
φῶς Ἰησοῦν· ἅπλωσόν σου τὸ ἡγεμονικὸν τῆς ψυχῆς καὶ δέξαι τὴν
γνῶσιν τοῦ πρώτου λόγου· ἀπόθου τὴν ἄγνοιαν· μὴ στειρώσῃς
σου τοὺς λογισμούς· μὴ ἀπολέσῃς σου τὸ κατ’ εἰκόνα· μὴ
στερηθῇς τῶν ἀγαθῶν· μὴ κατακριθῇς μᾶλλον ἀπειθήσας· μὴ 
καταποθῇς ὑπὸ τοῦ ὄφεως· μή σε ἁρπάσῃ ὡς λέων· ἰδὼν τὸν
ζῶντα ἐν ξύλῳ πίστευσον τῷ σταυρωθέντι· καλὸς ὁ σταυρός· ζωο ποιὸς γάρ· καλὸς ὁ ἐπὶ σταυροῦ κρεμασθείς· καθαιρέτης γὰρ τῶν
δαιμόνων, λυτρωτὴς τῶν ψυχῶν, βραβευτὴς τῶν ἀθλούντων, μέγας
καὶ ἀγαθὸς τῶν εἰς αὐτὸν πεπιστευκότων. Ἀλλὰ τί τοσαῦτα 
λέγω; δεῦρο Χριστὲ πρός με· ἀπόλυσον τὸν δοῦλον ἐλεύθερον, τὸν
ἀσθενῆ ὑγιῆ, τὸν φθαρτὸν ἄφθαρτον, τὸν ὁρατὸν ἀόρατον, τὸν
θνητὸν ἀθάνατον, τὸν παλαιὸν καινόν, τὸν δεθέντα λελυμένον, τὸν
γήινον ἐπουράνιον, ἵνα δι’ ἐμοῦ πολλοὶ πιστεύσωσιν εἰς σὲ καὶ
γένωμαι ἀληθὴς μάρτυς τῆς σῆς θεότητος.  
 Καὶ εἰπὼν ταῦτα καὶ δοξάσας ἐπὶ πλεῖον τὸν κύριον
παρέδωκεν τὸ πνεῦμα σὺν τῇ εὐχαριστίᾳ. Καὶ θαυμάσαντες πάντες
ἔκραξαν λέγοντες·  Μέγας ὁ θεὸς Ἀνδρέου· εἷς ὁ θεὸς τοῦ ξένου·  
ἀγαθὸς ὁ θεὸς τῶν χριστιανῶν· Χριστέ, σῷζε πάντας ἡμᾶς καθὼς
ἔσωσας Ἀνδρέαν τὸν ἐπὶ σοὶ ἠλπικότα.    Μετὰ δὲ τὴν ἔξοδον τοῦ ἀποστόλου ἡ γυνὴ τοῦ Αἰγεάτου
ἅμα τῷ Στρατοκλεῖ προσελθοῦσα ἔλυσεν τὸ λείψανον τοῦ μακα ρίου· καὶ κηδεύσασα πιστῶς ἀπέθετο ἔξω τῆς πόλεως. Καὶ αὐτὴ
κατακολουθήσασα τῷ Χριστῷ ἐχωρίσθη τοῦ Αἰγεάτου διὰ τὴν
θηριώδη αὐτοῦ ψυχὴν καὶ πολιτείαν ἄνομον· ἑλομένη βίον σεμνὸν 
καὶ ἤρεμον, ἀγάπῃ τοῦ Χριστοῦ μακαρίως ζῶσα σὺν τοῖς ἀδελ φοῖς διῆγεν. Ὁ δὲ Αἰγεάτης δηχθεὶς τὴν ψυχὴν καὶ τὸ συνειδὸς
κεκακωμένος ἀναστὰς νυκτὸς καὶ λαθὼν πάντας ἔρριψεν ἑαυτὸν
ἀπὸ ὕψους μεγάλου καὶ συντριβεὶς διερράγη καὶ διαρρηχθεὶς
κατέστρεψεν τὸν βίον· καὶ ὁ Στρατοκλῆς ὢν τοῦ Αἰγεάτου ἀδελφὸς παραλαβὼν τὴν κτῆσιν αὐτοῦ καὶ πωλήσας πτωχοῖς ἅπασαν
διέσπειρεν, προσδεχόμενος καὶ αὐτὸς τὴν βασιλείαν τοῦ θεοῦ.
 Ἐμαρτύρησεν δὲ ὁ ἅγιος ἀπόστολος κατὰ Ἀσιανοὺς μηνὸς
περὶτ ἕκτῃ, κατὰ δὲ Ῥωμαίους μηνὶ νοεμβρίῳ λʹ, βασιλεύοντος
τοῦ κυρίου ἡμῶν Ἰησοῦ Χριστοῦ, ᾧ ἡ δόξα καὶ τὸ κράτος εἰς τοὺς
αἰῶνας τῶν αἰώνων. Ἀμήν.  
   