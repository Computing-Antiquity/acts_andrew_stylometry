ἅπερ τοῖς ὀφθαλμοῖς ἡμῶν ἐθεασάμεθα πάντες οἵ τε πρεσβύτεροι καὶ διάκονοι τῶν ἐκκλησιῶν τῆς ᾿Αχαΐας, γεγραφήκαμεν
πάσαις ταῖς ἐκκλησίαις ταῖς ἐν τῷ τοῦ Χριστοῦ ὀνόματι καθισταμέναις ἔν τε τῇ ἀνατολῇ καὶ δύσει, ἄρκτῳ καὶ μεσημβρία.
εἰρήνη ὑμῖν καὶ πᾶσιν τοῖς πιστεύουσιν εἰς ἕνα θεόν, τριάδα τελείαν, ἀληθινὸν πατέρα ἀγέννητον, ἀληθινὸν υἱὸν μονογενῆ, ἀληθινὸν πνεῦμα ἅγιον τὸ ἐκ τοῦ πατρὸς ἐκπορευόμενον καὶ ἐν τῷ
υἱῷ διαμένον, ὅπως δειχθῇ ἓν πνεῦμα ἅγιον τὸ ἐν τῷ πατρὶ καὶ
υἱῷ ὑπάρχον ἐν θεότητι τιμία. ταύτην τὴν πίστιν μεμαθήκαμεν
παρὰ τοῦ μακαρίου ᾿Ανδρέου τοῦ ἀποστόλου τοῦ κυρίου ἡμῶν
Ἰησοῦ Χριστοῦ, οὗτινος καὶ τὴν πάθησιν κατενώπιον ἡμῶν προκειμένην έωρακότες καθ᾽ ὅσον δυνάμεως ἔχομεν ἀναγράψασθαι οὐκ
ὠκνήσαμεν.
Ὁ ἀνθύπατος τοίνυν Αἰγεάτης εἰς Πάτρας τὴν πόλιν εἰσεληλυθὼς ἤρξατο συνωθεῖν τοὺς πιστεύοντας τῷ Χριστῷ εἰς τὴν
τῶν εἰδώλων θρησκίαν. ᾧτινι ὁ μακάριος Ανδρέας προσδραμὼν
εἶπεν Ἔδει σε κριτὴν ὄντα ἀνθρώπων τὸν κριτὴν σοῦ ἐπιγνῶναι
τὸν ὑπάρχοντα ἐν τῷ οὐρανῷ καὶ ἐπιγνόντα σεβασθῆναι, σεβόμενον δὲ αὐτὸν θεὸν ὄντα ἀληθινὸν ἀπὸ τούτων τῶν μὴ τυγχανόντων ἀληθινῶν θεῶν τὸν λογισμόν σου ἀναστείλαι.
Πρὸς ὃν ὁ Αἰγεάτης εἶπεν Σὺ εἶ ᾿Ανδρέας ὁ καταλύων τοὺς
ναοὺς τῶν θεῶν καὶ ἀναπείθων τοὺς ἀνθρώπους περὶ τὴν θρησκίαν
ἥνπερ ἔναγχος φανεῖσαν οἱ ῾Ρωμαίων βασιλεῖς ἐξαφανίσαι ἐκέλευσαν;
ὁ μακάριος Ανδρέας εἶπεν Οἱ Ρωμαίων βασιλεῖς οὐδέποτε
ἐπέγνωσαν τὴν ἀλήθειαν. καὶ τοῦτο σαφῶς διδάσκει ὁ υἱὸς τοῦ
θεοῦ ὁ διὰ τὴν σωτηρίαν τῶν ἀνθρώπων ἐλθών, ταῦτα τὰ εἴδωλα
οὐ μόνον μὴ εἶναι θεούς, ἀλλὰ καὶ δαιμόνια αἴσχιστα καὶ τῷ
ἀνθρωπίνῳ γένει ἐχθραίνοντα, διδάσκοντα τοὺς ἀνθρώπους προσκρούειν τῷ θεῷ, ὡς ἐν τῷ προσκρούεσθαι αὐτὸν ἀποστρέφεσθαι
καὶ μὴ εἰσακούειν· ἐν τῷ οὖν ἀποστρέφεσθαι καὶ μὴ εἰσακούειν
ἐχέσθωσαν αὐτοὶ τῷ διαβόλῳ αἰχμάλωτοι, καὶ ἐπὶ τοσοῦτον αὐτοὺς διαπαίξοιεν ὥστε ἐξερχομένων τοῦ σώματος εὑρεθῆναι ἐρήμους καὶ γυμνούς, μηδὲν μεθ᾿ ἑαυτῶν πλὴν τῶν ἁμαρτιῶν βαστάζοντας.

Αἰγεάτης εἶπεν Ταῦτα περιττὰ καὶ μάταια ῥήματα
τυγχάνουσιν. ὁ γὰρ ὑμέτερος Ἰησοῦς ἐν τῷ ταῦτα κηρύττειν τοῖς
Ἰουδαίοις, τῷ τοῦ σταυροῦ ξύλῳ αὐτὸν προσήλωσαν.
Ὁ μακάριος Ανδρέας ἀποκριθεὶς εἶπεν Ω εἰ βούλει ἐπιγνῶναι τὸ μυστήριον τοῦ σταυροῦ, ποίᾳ εὐλόγῳ ἀγάπῃ ὁ ἀρχηγὸς
τῆς ζωῆς τοῦ ἀνθρωπίνου γένους ὑπὲρ τῆς ἀνακλήσεως ἡμῶν
τοῦτο τὸ ξύλον τοῦ σταυροῦ οὐχὶ ἀκουσίως ἀλλ᾽ ἑκουσίως ὑπεδέξατο;
Ὁ Αἰγεάτης εἶπεν Οπόταν παρὰ τοῦ ἑαυτοῦ μαθητοῦ προδοθεὶς καὶ ὑπὸ τῶν Ἰουδαίων συσχεθεὶς τῷ ἡγεμόνι προσήχθη καὶ
πρὸς τὴν αἴτησιν αὐτῶν ὑπὸ τῶν τοῦ ἡγεμόνος στρατιωτῶν
προσηλώθη, ποίῳ τρόπῳ σὺ λέγεις ἑκουσίως αὐτὸν τοῦ σταυροῦ
τὸ ξύλον ὑποδέξασθαι;
Ὁ ἅγιος Ανδρέας εἶπεν Διὰ τοῦτο ἐγὼ λέγω ἑκουσίως ἐπειδὴ
σὺν αὐτῷ ἤμην ἐν τῷ παραδίδοσθαι αὐτὸν παρὰ τοῦ αὐτοῦ μαθητοῦ. πρὶν γὰρ παραδοθῇ εἶπεν ἡμῖν ὡς οἷα παραδοθήσεται καὶ
σταυρωθήσεται ὑπὲρ τῆς τῶν ἀνθρώπων σωτηρίας, καὶ τῇ τρίτῃ
ἡμέρᾳ ἀναστησόμενον ἔσεσθαι προείρηκεν. πρὸς ὃν ὁ ἐμὸς ἀδελφὸς Πέτρος λελεχεν Ιλεός σοι ἔσται, κύριε· οὐ μὴ γένηται τοῦτο.
καὶ ἀγανακτήσας οὕτως ἔφη τῷ Πέτρῳ Ὕπαγε ὀπίσω μου σατανᾶ, ὅτι οὐ φρονεῖς τὰ τοῦ θεοῦ. καὶ ἵνα πληρέστατα ἐξαρτίσει ὅτι ἑκουσίως τὸ πάθος ἀνεδέξατο, ἔλεγεν ἡμῖν Εξουσίαν
ἔχω θῆναι τὴν ψυχήν μου καὶ ἐξουσίαν ἔχω πάλιν λαβεῖν αὐτήν.
ἔσχατον δὲ ἐν τῷ δειπνῆσαι αὐτὸν μεθ᾿ ἡμῶν εἶπεν ὅτι εἷς ἐξ
ὑμῶν παραδώσει με. πρὸς ταύτην οὖν τὴν φωνὴν πάντων περιλύπων γεγονότων, ἵνα ἡ ὑποψία ἀναμφίβολος γένηται, ἀπεφήνατο εἰπών Ωιτινι ἐπιδώσω τὸ κλάσμα τοῦ ἄρτου ἐκ τῆς χειρός
μου, αὐτός ἐστιν ὁ παραδιδούς με. ἐν τῷ οὖν ἐπιδοῦναι ἑνὶ τῶν
συμμαθητῶν ἡμῶν καὶ τὰ μέλλοντα ὡς ἤδη παροχηκότα διηγησαμένου ἐδίδαξεν ἑκουσίως ἑαυτὸν παραδοθησόμενον· οὐδὲ γὰρ
τὸν προδότην ἀποδράσας ἐγκατέλειπεν, ἀλλ᾽ ἐν τῷ τόπῳ ἐν ᾧ
αὐτὸν ἐγίνωσκεν εἶναι παραγενόμενος διέμεινεν.
Ο Αἰγεάτης εἶπεν Θαυμάζω σε, ἄνδρα φρόνιμον ὄντα,
τοῦτον ἐθέλειν σε ἐρείσασθαι τῷ οἱῳδήποτε συμφώνῳ· εἴτε γὰρ
ἑκουσίως εἴτε ἀκουσίως, ὅμως καθομολογεῖς αὐτὸν τῷ σταυρῷ
προσπαγέντα.
Ὁ μακάριος Ανδρέας εἶπεν Τοῦτό ἐστιν ὅπερ λέλεχα, εἰ
ἤδη κατέχεις, ὅτι μέγα ἐστὶν τὸ μυστήριον τοῦ σταυροῦ· ὅπερ
εἰ θέλεις ὡς εἰκὸς ἀκοῦσαι, ἐπανάλαβέ μοι.
Ο Αἰγεάτης εἶπεν Μυστήριον οὐ δύναται λέγεσθαι ἀλλὰ
κόλασις.
Ὁ μακάριος ᾿Ανδρέας εἶπεν Αὐτὴ ἡ κόλασις μυστήριόν
ἐστιν τῆς ἀνθρωπίνης ἀνακτήσεως· εἰ σοφωτέρως ἀκούσῃ, συνδοκιμάσεις.
Ὁ Αἰγεάτης εἶπεν Ἐγὼ μὲν μακροθύμως ἀκούσωμαι· σὺ
δὲ εἰ μὴ ἐμοὶ πειθαρχῶν ὑπακούσῃς, αὐτὸ τὸ τοῦ σταυροῦ μυστήριον ἐν σεαυτῷ ἀναδέξει.
Ὁ μακάριος ᾿Ανδρέας ἀπεκρίνατο Ἐγὼ εἰ τὸ ξύλον τοῦ
σταυροῦ ἐδεδοίκειν, τὴν δόξαν τοῦ σταυροῦ οὐκ ἂν ἐκήρυττον.
Ὁ Αἰγεάτης εἶπεν Μανιώδης ငὁ် λόγος σου, ὅτι κηρύττεις
τὸν σταυρὸν μὴ εἶναι κόλασιν καὶ διὰ τῆς θρασύτητός σου τὴν
τιμωρίαν οὐ δέδοικας τοῦ θανάτου.
Ὁ ἅγιος Ανδρέας εἶπεν Οὐχὶ διὰ τῆς θρασύτητος ἀλλὰ διὰ
τῆς πίστεως οὐ δέδοικα τοῦ θανάτου τὴν τιμωρίαν· ὁ γὰρ τῶν
ἁμαρτιῶν θάνατός ἐστιν πονηρός. καὶ διὰ τοῦτο ἀκοῦσαί σε
βούλομαι τὸ τοῦ σταυροῦ μυστήριον, ἵν᾽ ἴσως ἐπιγινώσκων πιστεύσῃς, πιστεύων δὲ εἰς ἀνανέωσιν τῆς σῆς ψυχῆς οἱῳδηποτοῦν
τρόπῳ καταντήσῃς.
Ο Αιγεάτης εἶπεν Εἰς ἀνανέωσιν τοῦτο ὅπερ ἀπόλλυσθαι
διδάσκεται. μήτιγε ἡ ψυχή μου ἀπόλλυται ἵνα πρὸς τὴν αὐτῆς με ανανέωσιν ποιεῖς ἐλθεῖν διὰ τῆς οὐκ οἶδα ποίας πίστεως
ἧς σὺ ἔφης;
Ὁ μακάριος Ανδρέας ἀπεκρίνατο Τοῦτό ἐστιν ὅπερ σε
μαθεῖν ἐπεθύμουν, ὃ καὶ διδάξας φανερώσω ὅτι ἐν τῷ ἀπολέσθαι
τὰς ψυχὰς τῶν ἀνθρώπων διὰ τὸ μυστήριον τοῦ σταυροῦ ἀνακαινισθήσονται. ὁ γὰρ πρῶτος ἄνθρωπος διὰ τῆς τοῦ ξύλου παραβάσεως τὸν θάνατον ἐπήγαγεν· καὶ χρεία ἦν τοῦτο τῷ ἀνθρωπίνῳ
γένει ἵνα διὰ τῆς τοῦ ξύλου παθήσεως ὁ θάνατος ἐξωσθῇ ὁ εἰς
τὸν κόσμον εἰσεληλυθώς· καὶ ἐπειδὴ ἐκ τῆς ἀμωμήτου γῆς ἐγεγόνει ὁ πρῶτος ἄνθρωπος ὁ διὰ τῆς τοῦ ξύλου παραβάσεως τὸν
θάνατον εἰς τὸν κόσμον εἰσαγαγών, ἀναγκαῖον ὑπῆρχεν ἵνα ἐκ
τῆς ἀμωμήτου παρθένου ὁ τοῦ θεοῦ υἱὸς τέλειος ἄνθρωπος γεννηθῇ, ζωὴν αἰώνιον ἥνπερ ἀπολωλέκεισαν οἱ ἄνθρωποι διὰ τοῦ
Αδὰμ αὐτὸς ἀνακαινουργήσῃ καὶ διὰ τοῦ ξύλου τοῦ σταυροῦ τὸ
ξύλον τῆς ἐπιθυμίας ἀποκλείσῃ· κρεμάμενος ἐπὶ τοῦ σταυροῦ
τὰς ἀμωμήτους χεῖρας ἐξέτεινεν ὑπὲρ τῶν χειρῶν τῶν ἀκράτως
ἐκταθεισῶν, ὑπὲρ τῆς ἡδυτάτης βρώσεως τοῦ κωλυτικοῦ δένδρου
χολὴν εἰς βρῶσιν ἐδέξατο, καὶ τὸ θνητὸν τὸ ἡμέτερον εἰς ἑαυτὸν
ἀναδεξάμενος τὴν αὐτοῦ ἀθανασίαν ἡμῖν ἐδωρήσατο.
Ὁ Αἰγεάτης εἶπεν Ταῦτα τὰ ῥήματα ἐκείνοις ἀφηγεῖσθαι
δονήσει οἵτινές σοι πιστεύσουσιν· ἐμοὶ δὲ εἰ μὴ τοῦτο συναινέσαι
ἔλθῃς ὅπως τοῖς παντοδυνάμοις θεοῖς τὰς θυσίας προσενέγκῃς, ἐν
αὐτῷ τῷ σταυρῷ ὅπερ ἐπαινεῖς μαστιχθέντα σε προσπαγῆναι
προστάξω.
Ὁ μακάριος Ανδρέας εἶπεν Εγώ τῷ παντοκράτορι θεῷ τῷ
μόνῳ ἀληθινῷ ὑπάρχοντι καθ᾿ ἑκάστην ἡμέραν θυσίαν προσκομίζω, οὐ λιβάνου καπνὸν οὐδὲ μυκωμένων ταύρων τὰς σάρκας
οὐδὲ αἷμα τράγων, ἀλλ᾽ ἄμωμον ἀμνὸν καθ᾿ ἑκάστην ἡμέραν ἐν
τῷ θυσιαστηρίῳ τοῦ σταυροῦ ἱερουργῶν· οὗτινος τὸ σῶμα πᾶς ὁ
τῶν πιστῶν λαὸς μεταλαμβάνων καὶ τὸ αἷμα αὐτοῦ πίνων, ὁ ἱερουργηθεὶς ἀμνὸς μετὰ τοῦτο ὁλόκληρος διαμένει καὶ ζῶν. ἀληθῶς οὖν ἱερουργεῖται, καὶ ἀληθῶς τὸ σῶμα αὐτοῦ παρὰ τοῦ
λαοῦ βιβρώσκεται, καὶ τὸ αἷμα αὐτοῦ ὁμοίως πίνεται, ὅμως καθὼς ἔφην ὁλόκληρος διαμένει καὶ ἀμώμητος καὶ ζῶν.
Ὁ Αἰγεάτης εἶπεν Ποίῳ τρόπῳ τοῦτο δύναται γενέσθαι;
Ο μακάριος ᾿Ανδρέας εἶπεν Εἰ βούλει γνῶναι, ἀνάλαβε
μορφὴν μαθητοῦ ὅπως δυνήσει μαθεῖν ὅπερ ἐπεζήτεις.
Ὁ Αἰγεάτης εἶπεν Εγώ σε διὰ βασάνων ἀπαιτήσω χάριν
τῆς τοιαύτης γνώσεως.
Ὁ μακάριος Ανδρέας ἀπεφήνατο Θαυμάζω σε ἄνδρα φρόνιμον ὄντα εἰς τοσαύτην μωρίαν προσκυλινδούμενον ἵνα δυνηθῇς
με διὰ τῶν βασάνων σου πεῖσαι τὰ θεῖα σοι ἐκφάναι ἱερουργήματα. ἀκήκοας τὸ μυστήριον τοῦ σταυροῦ, ἀκήκοας τὸ μυστήριον τῆς ἱερουργίας. εἰ πιστεύεις εἰς Χριστὸν τὸν υἱὸν τοῦ θεοῦ
τὸν σταυρωθέντα, ἐκφανῶ σοι πάντως ὁποίᾳ τάξει σφαγιασθεὶς
ζήσει ὁ ἀμνὸς ὁ μετὰ τὸ ἱερουργηθῆναι καὶ βρωθῆναι αὐτὸν ὁλόκληρος καὶ ἀμώμητος ἐν τῇ αὐτοῦ βασιλείᾳ διαμένων.
Ο Αιγεάτης εἶπεν Καὶ ποίῳ τρόπῳ ὁ ἀμνὸς ἐν τῇ αὐτοῦ
βασιλεία διαμένει ἐν τῷ σφαγιασθῆναι αὐτὸν καὶ ὑπὸ παντὸς τοῦ
λαοῦ ὡς σὺ ἔφης βρωθῆναι;
Ὁ μακάριος Ανδρέας εἶπεν Εἰ πιστεύεις ἐξ ὅλης σου τῆς
καρδίας, μαθεῖν δυνήσει· εἰ δὲ μὴ πιστεύεις, οὐδέποτε σὺ πρὸς
τὴν εἰκόνα τῆς τοιαύτης καταντήσεις ἀληθείας.
Τότε ὀργισθεὶς ὁ Αἰγεάτης ἐκέλευσεν αὐτὸν ἐν φυλακῇ
καθειρχθῆναι· ἔνθα ὄντος αὐτοῦ κατακλείστου συνῆλθεν πλῆθος
λαοῦ πρὸς αὐτὸν σχεδὸν ἀπὸ πάσης τῆς ἐπαρχίας, ὥστε τὸν Αἰγεάτην βουλεύσασθαι ἀποκτεῖναι, τὸν δὲ μακάριον ᾿Ανδρέαν τὸν
ἀπόστολον τῶν θυρῶν τῆς φυλακῆς συνθλασθέντων λυτρώσασθαι.
Οὓς ὁ μακάριος ᾿Ανδρέας τοιούτοις ρήμασιν ἐνουθέτησεν λέγων Μὴ θελήσητε τὴν ἡσυχίαν τοῦ κυρίου ἡμῶν Ἰησοῦ Χριστοῦ
εἰς στασιώδη καὶ διαβολικὴν ταραχὴν ἐξεγείραι. ὁ γὰρ κύριός
μου παραδοθεὶς μετὰ πάσης μακροθυμίας ἤνεγκεν· οὐκ ἐφιλονείκησεν, οὐκ ἐκραύγασεν, οὐδὲ ἐν ταῖς πλατείαις τις αὐτοῦ κραυγάζοντος ἀκήκοεν. ἔχετε οὖν καὶ ὑμεῖς σιωπὴν ἡσυχίαν καὶ εἰρήνην, καὶ μὴ τὸ ἐμὸν μαρτύριον ἐμποδίσητε, μᾶλλον δὲ καὶ
ὑμᾶς ἑαυτοὺς ὡς ἀθλητὰς τῷ κυρίῳ προετοιμάσατε, ὅπως τὰς
ἀπειλὰς ἀδειλάνδρῳ τῇ ψυχῇ νικήσητε, τοὺς δὲ αἰκισμοὺς διὰ
τῆς ὑπομονῆς τοῦ σώματος ὑπερβάλητε. ἡ γὰρ πρόσκαιρος αὕτη
πτῶσις φοβητέα οὐ τυγχάνει· ἐκείνην χρὴ φοβηθῆναι τὴν τέλος μὴ ἔχουσαν. ὁ τῶν ἀνθρώπων οὖν φόβος ἐοικώς τινι καπνῷ,
ὅστις ἐν ὅσῳ ἀθρόον διεγείρεται, ἀφανίζεται. καὶ ὀδύνας ἐκείνας
χρὴ φοβηθῆναι τὰς μηδέποτε τέλος ἐχούσας. αὗται γὰρ αδύναι αἱ μὲν κουφότεραι τύχωσιν εἶναι καὶ ὑπενέγκαι τις αὐτὰς
δύναται· εἰ δὲ βαρεῖαί εἰσιν, ταχέως τὴν ψυχὴν ἐκβάλλουσιν.
ἐκεῖναι δὲ αἱ ἐδύναι αἰώνιοι τυγχάνουσιν, ἔνθα καθημερινοί
κλαυθμοὶ καὶ οἰμωγαὶ καὶ ὀλολυγμοὶ καὶ ἀτελεύτητος βάσανος,
πρὸς ἃς ὁ ἀνθύπατος Αἰγεάτης ἀπιέναι οὐ δέδοικεν. γίνεσθε οὖν
μᾶλλον ἕτοιμοι πρὸς τοῦτο, ὅπως διὰ τῶν ἐπικαίρων θλίψεων
πρὸς τὰς αἰωνίους ἀναπαύσεις καταντήσητε ἀεί τε ἐπανθήσητε
καὶ Χριστῷ συμβασιλεύσητε.
Ταῦτα καὶ τὰ τούτοις ὅμοια τοῦ ἁγίου ἀποστόλου Ανδρέου δι᾽ ὅλης τῆς νυκτὸς τὸν λαὸν νουθετοῦντος, ἐν τῷ τὸ φῶς
τῆς ἡμέρας διαυγάζειν μεταπεμψάμενος ὁ Αἰγεάτης ἀχθῆναι πρὸς
αὐτὸν τὸν μακάριον ᾿Ανδρέαν προσέταξεν, καὶ καθίσας ἐπὶ τοῦ
βήματος εἶπεν Ελογισάμην σε διὰ τῆς νυκτερινῆς μερίμνης ἐπιστρέψαι τὸν λογισμόν σου ἀπὸ τῆς μωρίας καὶ ἀπὸ τοῦ ἐπαίνου
τοῦ Χριστοῦ σου ἐνδοῦναι, ὅπως δυνήσῃ μεθ᾿ ἡμῶν εἶναι καὶ μὴ ἀποβάλλεσθαι τὰ τοῦ βίου χαρίεντα· μωρία γάρ ἐστιν προθέσει
τινὰ πρὸς τὸ τοῦ σταυροῦ πάθημα ἐλθεῖν καὶ ποιναῖς καὶ φλογαῖς αἰσχίσταις ἑαυτὸν παραπέμψαι.
Ὁ ἅγιος Ανδρέας ἀπεκρίθη Τὴν χαρὰν μετὰ σοῦ σχεῖν δυνήσομαι ἐὰν πιστεύσῃς τῷ Χριστῷ καὶ ἀποβάλῃς τὴν τῶν εἰδώλων θρησκίαν. ἀπέστειλεν γάρ με ὁ Χριστὸς εἰς ταύτην τὴν
ἐπαρχίαν, εἰς ἣν οὐκ ἐλάχιστον δῆμον τῷ Χριστῷ περιεποιησάμην.
Ο Αἰγεάτης εἶπεν Διὰ γὰρ τοῦτο σπεῖσαί σε συνωθῶ, ὅπως
οὗτοι οἱ ὑπὸ σοῦ ἀπατηθέντες λαοὶ ἐγκαταλείψουσιν τὴν ματαιό
τητα τῆς σῆς διδασκαλίας καὶ αὐτοὶ προσκομίσωσιν τοῖς θεοῖς
χαρίεντας σπονδάς· οὐδὲ γὰρ μία πόλις ἀπέμεινεν ἐν τῇ ᾿Αχαΐα
ἐν ᾗ τὰ ἱερὰ αὐτῶν οὐκ ἐγκατελείφθησαν καὶ ἠρήμωνται. καὶ
νῦν διὰ σοῦ πάλιν ἀνανεωθῶσιν τῇ τῶν εἰδώλων θρησκίᾳ, ὅπως
καὶ οἱ θεοὶ οἱ κατὰ σοῦ θυμούμενοι ἐπὶ τούτῳ ἀρεσθέντες ποιήσωσιν ἵνα καὶ εἰς τὴν αὐτῶν καὶ εἰς τὴν ἡμετέραν φιλίαν δυνηθῇς
ἐπανακάμψαι. εἰ δὲ μή γε, διάφορα ὑπὲρ τῆς τῶν θεῶν ἐκδικήσεως υπομενείς κολαστήρια, καὶ μετὰ ταῦτα τῷ τοῦ σταυροῦ
ξύλω ᾧ ἐπαινεῖς ἀναρτηθεὶς ἐκλείψεις.
῾Ο ἅγιος Ανδρέας εἶπεν Ακους, υἱὲ τοῦ θανάτου καὶ ἄχυρον τοῖς αἰωνίοις ἑτοιμασθὲν ἐμπυρισμοῖς, ἐμοῦ τοῦ δούλου τοῦ
θεοῦ καὶ ἀποστόλου Ἰησοῦ Χριστοῦ, ἕως τοῦ νῦν μειλιχίως μετὰ
σοῦ συνέτυχον περὶ τῆς ἀκριβείας τῆς πίστεως, ὅπως τῆς ἀπο
λογίας δεκτικός, τῆς ἀληθείας ἔκδικος ἀποτελεσθεὶς τὰ μάταια
είδωλα καταφρονήσῃς καὶ θεὸν τὸν ἐν τοῖς οὐρανοῖς ὄντα προσκυνήσῃς· ἐπειδὰν δὲ τῇ ἀναιδίᾳ τῇ αὐτῇ μένεις διατελῶν καὶ
ἐμὲ οἴει διὰ τῶν ἀπειλῶν σου ἐκφοβεῖν, εἴ τί σοι δοκεῖ ἐν κολαστηρίοις μείζον ὑπάρχειν, προσάγαγέ μοι. τοσοῦτον γὰρ ἔσομαι
τῷ ἐμῷ βασιλεῖ εὐαρεστῶν, ὅσον ὑπὲρ τῆς τοῦ ὀνόματος αὐτοῦ
ὁμολογίας ἐν ταῖς βασάνοις διακαρτερήσω.
Τότε ὀργισθεὶς ὁ ἀνθύπατος Αἰγεάτης ἐκέλευσεν τὸν ἀπό
στολον τοῦ Χριστοῦ ταῖς βασάνοις κακωθῆναι. ἐκταθεὶς οὖν ὑπὸ
στρατιωτῶν ἑπτάκις τρισὶν καὶ εὐτόνως τυπτηθείς, κουφισθεὶς
προσήχθη ἔμπροσθεν τοῦ ἀσεβοῦς Αἰγεάτου. πρὸς ὃν διελέχθη οὕτως Ακουσόν μου, ᾿Ανδρέα, καὶ ἀπὸ τῆς ἐκχύσεως τοῦ αἵματός
σου τὸν λογισμόν σου ἀνάστειλον· εἰ δὲ οὐ βούλει μοι ὑπακοῦσαι,
ἐν τῷ τοῦ σταυροῦ ξύλῳ ποιήσω σε ἀπολέσθαι.
Ὁ ἅγιος ᾿Ανδρέας εἶπεν Ἐγὼ τοῦ σταυροῦ τοῦ Χριστοῦ
δοῦλος τυγχάνω, καὶ μᾶλλον ὤφειλον εὔξασθαι ἐντυχεῖν τῷ τροπαίῳ τοῦ σταυροῦ ἤπερ δειλιᾶσαι· σοὶ δὲ αἰώνιος ἀπόκειται βάσανος, ἥνπερ καὶ ἐκφυγεῖν δυνήσει μετὰ τὸ δοκιμάσαι σε τὴν
ὑπομονήν μου, ἐὰν πιστεύσῃς τῷ Χριστῷ μου. ἐγὼ γὰρ περὶ
τῆς σῆς ἀπωλείας θλίβομαι, καὶ οὐ περὶ τῆς ἐμῆς παθήσεως
συνταράσσομαι. ἡ γὰρ πάθησίς μου ἢ μιᾶς ἡμέρας διάστημα
καταλαμβάνει ἢ δύο τὸ πολύ· ὁ δὲ σὲς βασανισμὸς εἰς ἀτελευτήτους αἰῶνας οὐ καταλήψεται πέρας. ὅθεν τοῦ λοιποῦ παῦσαι
ταῖς ταλαιπωρίαις σου προστιθὼν καὶ τὸ αἰώνιον πῦρ σεαυτῷ
ἀνάπτων.
Τηνικαῦτα οὖν ἀγανακτήσας ὁ Αἰγεάτης τὸν μακάριον
᾿Ανδρέαν τῷ σταυρῷ προσπαγῆναι προσέταξεν. ὁ δὲ ἀπολιπών
πάντας πρόσεισι τῷ σταυρῷ καί φησιν αὐτῷ μετὰ λαμπρᾶς φωνῆς Χαίροις ὦ σταυρὲ ὁ ἐν τῷ σώματι τοῦ Χριστοῦ ἐγκαινισθεὶς
καὶ ἐκ τῶν μέλων αὐτοῦ ὡσεὶ μαργαρίταις κοσμηθείς· καὶ μὴν
πρὶν ἢ εἰς σὲ ἀνελθεῖν τὸν κύριόν μου πολὺν φόβον ἐπίγειον ἐσχήκεις, ἀρτίως δὲ πόθον οὐράνιον κατέχων ὑπὲρ εὐχῆς ἀνήρτησαι.
οἶδα γὰρ ἀπὸ τῶν πιστευόντων πόσας εἰς αὐτὸν χάριτας ἔχεις,
πόσα δόματα προητοιμασμένα. αμέριμνος οὖν καὶ χαίρων ἥκω
πρὸς σέ, ὅπως καὶ σὺ ἀγαλλιώμενος ὑποδέξῃ με τὸν μαθητὴν
τοῦ κρεμασθέντος εἰς σέ· διότι πιστός μοι ἀεὶ ἐγένου, καὶ ἐπεθύμησα περιπλακῆναί σε. ὦ ἀγαθὲ σταυρέ, ὁ εὐπρέπειαν καὶ
ὡραιότητα ἐκ τῶν μελῶν τοῦ κυρίου δεξάμενος, ἐπὶ πολὺ ἐπιπόθητε καὶ σπουδαίως ἐπιθυμητὲ καὶ ἐκτενῶς ἐπιζητούμενε, καὶ
ἤδη ἐπιποθούσης σε τῆς ψυχῆς μου προητοιμασμένε, λάβε με
ἀπὸ τῶν ἀνθρώπων καὶ ἀπόδος με τῷ διδασκάλῳ μου, ἵνα διὰ
σοῦ ἀπολάβῃ με ὁ διὰ σοῦ με λυτρωσάμενος.
Καὶ ταῦτα εἰπὼν ὁ μακάριος ᾿Ανδρέας ἑστὼς ἐπὶ τῆς γῆς
καὶ ἀτενὲς ὁρῶν εἰς τὸν σταυρὸν ἐξέδυσεν ἑαυτόν, καὶ δέδωκεν
τὰ ἱμάτια αὐτοῦ τοῖς δημίοις, τοῖς ἀδελφοῖς
τοῦ ἥκειν τοὺς δημίους καὶ ποιεῖν τὰ ἐγκελευσθέντα αὐτοῖς·
πόρρω γὰρ εἱστήκεισαν. οἵτινες προσελθόντες ἐκούφισαν αὐτὸν
ἐν τῷ σταυρῷ καὶ διατείναντες τοῖς σχοινίοις τὸ σῶμα αὐτοῦ μόνον ἀπέδησαν τοὺς πόδας αὐτοῦ, οὐκ ἀπέτεμον δὲ αὐτοῦ τὰς
ἀγκύλας, ταύτην τὴν ἐντολὴν ἐσχηκότες παρὰ τοῦ ἀνθυπάτου·
ἀνιάσαι γὰρ αὐτὸν ἐβούλετο ἀνηρτημένον, καὶ ἐν τῇ νυκτὶ ζῶντα
αὐτὸν ὑπὸ κυνῶν κρεμάμενον βρωθῆναι.
Παρισταμένου δὲ ὄχλου πολλοῦ τῶν ἀδελφῶν σχεδὸν ὡσεὶ
χιλιάδων εἴκοσι, καὶ θεασάμενοι τους δημίους ἀποστάντας καὶ
μηδὲν πεποιηκότας περὶ τὸν μακάριον ὧν οἱ ἀνακρεμάμενοι πάσχουσιν, προσεδόκουν τι πάλιν ἀκούσεσθαι παρ' αὐτοῦ· καὶ γὰρ
κρεμάμενος ἐκίνει τὴν κεφαλὴν αὐτοῦ μειδιῶν. καὶ ὁ Στρατόκλης ἐπύθετο αὐτοῦ Τί μειδιᾶς, δοῦλε τοῦ θεοῦ ᾿Ανδρέα; ὁ γέλως σου ἡμᾶς πενθεῖν καὶ κλαίειν ποιεῖ, ὅτι σοῦ στερούμεθα. καὶ
ὁ μακάριος ᾿Ανδρέας αὐτῷ ἀπεκρίνατο Οὐ μὴ γελάσω, τέκνον
μου Στρατόκλη, τὴν κενὴν ἐνέδραν τοῦ Αἰγεάτου, δι' ἧς οἴεται
ἡμᾶς τιμωρεῖσθαι; ἀλλότριοι αὐτοῦ ἐσμὲν καὶ τῶν ἐπιβουλῶν αὐτοῦ. οὐκ ἔχει τὸ ἀκούειν· ἐπεὶ εἰ εἶχεν, συνῆκεν ἂν ὅτι τοῦ
Ἰησοῦ ἄνθρωπος ἀτιμώρητός ἐστιν, διὰ τῆς πείρας τοῦτο μαθών.
Καὶ ταῦτα εἰπὼν κοινὸν λόγον τοῖς πᾶσιν διελέχθη· καὶ
γὰρ ἔθνη συνέτρεχον ἀγανακτοῦντα ἐπὶ τῇ ἀδίκῳ κρίσει τοῦ Αἰγεάτου· ῎Ανδρες οἱ παρεστῶτές μοι καὶ γυναῖκες καὶ παῖδες καὶ
πρεσβῦται, δοῦλοι καὶ ἐλεύθεροι, καὶ ὅσοι μέλλετε· ἀκούειν, δέομαι ὑμῶν, πάντα τὸν βίον τοῦτον ἀπολίπετε, οἱ ἕνεκεν ἐμοῦ
συνεληλυθότες ἐνταῦθα, καὶ σπεύσατε καταλαβεῖν τὴν ἐμὴν ψυχὴν ἀπαγομένην πρὸς τὰ οὐράνια, καὶ πάντων ἀπαξαπλῶς τῶν
προσκαίρων καταφρονήσατε, ἐπιστηρίζοντες τὰς διανοίας τῶν
πιστευόντων τῷ Χριστῷ, καὶ προετρέπετο πάντας διδάσκων ὅτι
οὐκ ἄξια τὰ παθήματα τῆς προσκαίρου ζωῆς ταύτης πρὸς τὴν
μέλλουσαν αντάμειψιν τῆς αἰωνίου ζωῆς.
Οἱ δὲ ὄχλοι ἀκούοντες τῶν ὑπ᾽ αὐτοῦ λεγομένων οὐκ
ἀφίσταντο τοῦ τόπου, καὶ ὁ μακάριος ᾿Ανδρέας μᾶλλον προσετίθει τοῦ λέγειν πρὸς αὐτοὺς πλείονα ὧν εἰρήκει. τοσαῦτα δὲ ἦν
τὰ ὑπ' αὐτοῦ λεγόμενα ὥστε τριῶν νυχθημέρων ἀναλωθῆναι διάστημα, καὶ οὐδεὶς καμὼν ἐχωρίζετο αὐτοῦ. ὡς δὲ καὶ τῇ τετάρτῃ ἡμέρᾳ τὸ γενναῖον αὐτοῦ ἐθεάσαντο, καὶ τὸ ἀκαμπὲς τῆς
διανοίας καὶ τὸ πολὺ τῶν λόγων καὶ τὸ χρηστὸν τῆς προτροπῆς
καὶ τὸ εὐσταθὲς τῆς ψυχῆς καὶ τὸ σῶφρον τοῦ πνεύματος καὶ τὸ
ἑδραῖον τοῦ νοῦ καὶ τὸ εἰλικρινὲς τοῦ λόγου, ἀγανακτήσαντες
κατὰ τοῦ Αἰγεάτου ὁμοθυμαδὸν ἅπαντες ἔσπευδον ἐπὶ τὸ βῆμα,
καὶ καθεζομένου τοῦ Αἰγεάτου κατεβουν λέγοντες Τίς ἡ κρίσις
σου, ἀνθύπατε; κακῶς ἔκρινας, ἀνόσια τὰ δικαστήριά σου. τί 
ἠδίκησεν ὁ ἀνήρ; τί κακὸν ἐποίησεν; ἡ πόλις τεθορύβηται· πάντας ἡμᾶς λυπεῖς· μὴ προδῷς τὴν Καίσαρος πόλιν. χάρισαι
᾿Αχαίοις ἄνδρα δίκαιον, χάρισαι ἡμῖν ἄνδρα θεοσεβῆ, μὴ ἀποκτείνῃς ἄνδρα ἔνθεον. τέσσαρας ἡμέρας κρεμάμενος ζῇ· μηδὲν
φάγων πάντας ἡμᾶς ἐχόρτασεν. κάθελε τὸν ἄνδρα ἀπὸ τοῦ
σταυροῦ, καὶ πάντες φιλοσοφήσωμεν· λῦσον τὸν ἄνδρα, καὶ
πᾶσα ἡ ᾿Αχαΐα ἐλεηθήσεται· οὐ δέον ἐστὶν αὐτὸν τοῦτο παθεῖν,
ὅτι κρεμάμενος τὴν ἀλήθειαν κηρύττειν οὐ παύεται.
Ως δὲ παρήκουσεν ὁ ἀνθύπατος, τὰ μὲν πρῶτα τῇ χειρὶ
τῷ ὄχλῳ διανεύων τοῦ ἀναχωρεῖν αὐτούς, ἐτόλμων τι εἰς αὐτόν,
ὄντες τὸν ἀριθμὸν ὡς δισμύριοι. οὓς θεασάμενος ὁ ἀνθύπατος
τρόπῳ τινὶ ἐμμανεῖς γεγενημένους, δεδοικώς μή τι δεινὸν πάθοι,
ἀναστὰς ἀπὸ τοῦ βήματος συναπίει σὺν αὐτοῖς, ὑποσχόμενος
ἀπολύειν τὸν μακάριον ᾿Ανδρέαν. ἔφθασαν οὖν τινὲς τῷ ἀποστόλῳ δηλοῦντες, καὶ τὴν αἰτίαν δι᾽ ἣν ἐπὶ τὸν τόπον παραγίνονται.
Παντὸς οὖν τοῦ ὄχλου ἀγαλλιωμένου ὅτι ἤμελλεν ὁ μακάριος ᾿Ανδρέας ἀπολύεσθαι, παραγεναμένου τοῦ ἀνθυπάτου καὶ
πάντων τῶν ἀδελφῶν χαιρόντων ἅμα τῇ Μαξιμίλλῃ, ὁ μακάριος
᾿Ανδρέας ταῦτα ἀκούσας εἶπεν τοῖς παρεστῶσιν ἀδελφοῖς Α δεῖ
με πρὸς αὐτὸν εἰπεῖν, ἀναλύοντός μου πρὸς κύριον, ταῦτα καὶ
ἐρῶ. Τίνος χάριν πάλιν ἧκες πρὸς ἡμᾶς, Αἰγεάτα; τίνος ἕνεκεν
ἀλλότριος ἡμῶν προσέρχει ἡμῖν; τί τολμῆσαι πάλιν θέλων, τί
τεχνάσασθαι; εἰπέ. λῦσαι ἡμᾶς ἦλθες ὡς μετεγνωκώς; οὐδ᾽ ἄν
σοι συνθήσομαι, ὡς ἀληθῶς σου μετεγνωκότος. οὐδ᾽ ἄν σοι πιστεύσω, ἴδιόν μου σαυτὸν λέγοντά σε. λύεις δὲ ἀνθύπατε τὸν
δεθέντα; οὐδαμῶς· ἔχω γὰρ ᾧ συνέσομαι εἰς τὸ διηνεκές, ἔχω ᾧ
συμπολιτεύσομαι εἰς ἀναριθμήτους αἰῶνας. πρὸς ἐκεῖνον ἄπειμι,
πρὸς ἐκεῖνον ἐπείγομαι, τὸν καὶ σέ μοι γνωρίσαντα τὸν εἰρηκότα
μοι Μή σε ἐκφοβείτω ὁ δεινὸς ἐκεῖνος· μή σε κρατεῖν νομιζέτω
ἐμὸν ὄντα· ἐχθρός σου γάρ ἐστιν. τοιγαροῦν ἐπιγνούς σε διὰ
τοῦ ἐπιτρέψαντός μοι ἀπαλλάσσομαί σου. εἰ δὲ καὶ βούλει
πιστεῦσαι τῷ Χριστῷ, ἀνεῳχθήσεταί σοι, καθὼς ὑπεσχόμην σου,
ὁδὸς συγχωρήσεως· εἰ δὲ πρὸς τὸ λύσαί με μόνον ἐλήλυθας, ἐγὼ
τοῦ λοιποῦ ἐκ τοῦ σταυροῦ τούτου ζῶν ἐν τῷ σώματι κατενεχθῆναι οὐ δυνήσομαι. ἐγὼ γὰρ καὶ οἱ συγγενεῖς μου ἐπὶ τὰ ἡμέτερα
ἐπειγόμεθα, ἐῶντες σὲ εἶναι ὅπερ εἰ καὶ ὃ μὴ ἐπίστασαι αὐτὸς
περὶ σεαυτοῦ. ἤδη γὰρ τὸν βασιλέα μου ὁρῶ, ἤδη προσκυνῶ,
ἤδη ἐνώπιον αὐτοῦ παρίσταμαι, ἔνθα εἰσὶν αἱ τῶν ἀγγέλων ὁμόνοιαι, ἔνθα αὐτὸς ὁ μόνος αὐτοκράτωρ βασιλεύει, ἔνθα τὸ φῶς
ἄνευ νυκτὸς ὑπάρχει, ἔνθα τὰ ἄνθη οὐδέποτε μαραίνονται, ἔνθα
ὀδύνη οὐδέποτε γινώσκεται οὐδὲ ἠκούσθη ὄνομα λύπης, ἔνθα εὐφροσύνη καὶ ἀγαλλίασις τέλος οὐκ ἔχουσα. ὦ σταυρὸ μακάριε,
χωρὶς τοῦ σοῦ πόθου εἰς ἐκείνην τὴν χώραν οὐδεὶς εἰσπορεύεται.
ἀλλὰ περὶ τῶν σῶν, Αἰγεάτα, ταλαιπωριῶν ὀδυνῶμαι, διότι
ἕτοιμός σε ἐκδέχεται αἰωνία ἀπώλεια. δράμε οὖν ὑπὲρ σεαυτοῦ,
ἐλεεινέ, ἐν ὅσῳ ἔτι δύνασαι, μή πως τότε θελήσῃς ὅταν οὐ
δύνασαι.
Ὡς οὖν ἐκεῖνος ἐτόλμα τῷ τοῦ σταυροῦ ξύλῳ προσεγγίσαι
ὥστε λῦσαι τὸν μακάριον Ανδρέαν, πάσης τῆς πόλεως θορυβούσης αὐτόν, ὁ ἅγιος Ανδρέας μετὰ μεγάλης φωνῆς εἶπεν Τὸν ἐπὶ
τοῦ σοῦ ξύλου δεθέντα ᾿Ανδρέαν μὴ ἐπιτρέψῃς λυθῆναι, δέσποτα·
τὸν ἐπὶ τοῦ σοῦ μυστηρίου ὄντα, μὴ δῷς με ἀναιδεῖ διαβόλῳ·
Ἰησοῦ Χριστέ, τὸν ἐπὶ τῆς σῆς χάριτος κρεμασθέντα, ὁ ἀντίδικός σου μὴ λυέτω με· πάτερ, τὸν ἐγνωκότα σου τὸ μέγεθος ὁ
μικρὸς οὗτος μηκέτι ταπεινούτω. βάλλοντες οὖν τὰς χεῖρας οἱ
δήμιοι οὐκ ἠδύναντο τό παράπαν προσψαῦσαι αὐτοῦ. ἄλλοι οὖν
καὶ ἄλλοι ἐπετήδευον τοῦ λῦσαι αὐτόν, καὶ οὐδεὶς ὅλως ἠδύνατο
προσεγγίσαι αὐτῷ· ἐνάρκουν γὰρ οἱ βραχίονες αὐτῶν.
Τότε ὁ μακάριος ᾿Ανδρέας ἐνορκωσάμενος τὸν λαὸν εἶπεν
Δυσωπῶ ὑμᾶς, ἀδελφοί, ἵνα πρῶτον πρὸς τὸν κύριόν μου μίαν
εὐχὴν ποιήσω· εἶθ᾽ οὕτως με λῦσαι ἐπιτηδεύσατε. πᾶς οὖν ὁ
λαὸς διὰ τὸν ὅρκον ἡσύχασεν. τότε ὁ μακάριος Ανδρέας σὺν μετγίστῃ κραυγῇ εἶπεν Μὴ παραχωρήσῃς κύριε τὸν σὸν θεράποντα
ἐκ ταύτης τῆς ὥρας ἀπὸ σοῦ χωρισθῆναι· καιρὸς γάρ ἐστιν ἵνα ἀποδοθῇ τῇ γῇ τὸ σῶμά μου, κἀμὲ πρὸς σὲ ἐλθεῖν προστάξεις.
ὁ ζωὴν αἰώνιον διδούς, σὺ ὁ διδάσκαλός μου ὃν ἠγάπησα, ὃν ἐν
τούτῳ τῷ σταυρῷ καθομολογῶ, ὃν οἶδα, ὃν ἔχω, δέξαι με δέσποτα,
καὶ καθὼς ἐγὼ ὁμολογῶν ὑπήκουσά σοι, οὕτως ἄρτι ἐν τούτῳ τῷ
λόγῳ ἐπάκουσόν μου, καὶ πρὶν ἢ τὸ σῶμά μου ἀπὸ τοῦ σταυροῦ
καταβῇ προσλαβοῦ με πρὸς σέ, ὅπως διὰ τῆς ἐμῆς ἐξόδου ἡ τῶν
πολλῶν μου συγγενῶν σύνοδος πρὸς σὲ γένηται, ἀναπαυομένων
ἐν τῇ σῇ μεγαλειότητι.
Ὡς οὖν ταῦτα εἴρηκεν, ὁρώντων πάντων ἐγένετο χαίρων
καὶ ἀγαλλιώμενος· λαμπηδών γὰρ σφοδροτάτη ὡς ἀστραπὴ ἐκ
τοῦ οὐρανοῦ ἐξελθοῦσα κατηύγασεν αὐτόν, καὶ οὕτως αὐτὸν περιεκύκλωσεν ὥστε τὸ παράπαν ἐκ τῆς τοιαύτης λαμπρότητος μὴ
δύνασθαι ὀφθαλμοὺς ἀνθρωπίνους βλέψαι αὐτόν. διέμεινεν οὖν ἡ
αἴγλη ὡς ἡμιωρίου διάστημα. ταῦτα δὲ αὐτοῦ εἰπόντος καὶ τὸν
κύριον ἐπὶ πλεῖον δοξάσαντος, ὑποχωροῦντος τοῦ φωτὸς παρέδωκεν τὸ πνεῦμα, καὶ σὺν αὐτῇ τῇ λαμπηδῶνι ᾤχετο πρὸς κύριον
ἐπὶ τῇ εὐχαριστία αὐτοῦ.
Μετὰ δὲ τὴν ἔξοδον τοῦ μακαριωτάτου ᾿Ανδρέου τοῦ
ἀποστόλου ἡ Μαξιμίλλα, δυνατωτάτη οὖσα τῶν ἐπισήμων θηλειῶν καὶ ἐν τοῖς ἐληλυθῶσιν διάγουσα, παραυτίκα ὡς ἔμαθεν
τὸν ἀπόστολον πρὸς κύριον πορευθέντα, παραγεναμένη προσέκειτο
τῷ σταυρῷ ἅμα τῷ Στρατίκλει, μηδὲν ὅλως τῶν παρεστώτων
φροντίσασα, καὶ μετ᾿ εὐλαβείας καθεῖλεν τὸ σῶμα τοῦ μακαριωτάτου ἀποστόλου ἀπὸ τοῦ σταυροῦ. ὀψίας δὲ γενομένης τὴν ἀναγκαίαν αὐτῷ ἐπιμέλειαν προσάγουσα ἐκήδευσεν μετὰ ἀρωμάτων
πολυτίμων, καὶ ἐν τῷ ἰδίῳ αὐτῆς κατέθετο μνήματι. ἦν γὰρ
κεχωρισμένη τοῦ Αἰγεάτου διὰ τὴν θηριώδη αὐτοῦ γνώμην καὶ
ἄνομον πολιτείαν, ελομένη δὲ βίον σεμνὸν καὶ ἡσύχιον καὶ τῇ τοῦ
Χριστοῦ ἀγάπῃ κεκολλημένη, μακαρίως ἅμα τοῖς ἀδελφοῖς διήγεν.
Ἦν πολλὰ λιπαρήσας ὁ Αἰγεάτης καὶ ὑποσχόμενος τῶν
πραγμάτων αὐτοῦ δεσπόζειν αὐτήν· μὴ δυνηθεὶς δὲ αὐτὴν πεῖσαι
μεγάλως ὀργίσθη, καὶ κατὰ παντὸς τοῦ δήμου διετίθετο διαμαρτυρίαν ποιῆσαι δημοσίαν καὶ πρὸς Καίσαρα κατηγορίαν κατά τε
τῆς Μαξιμίλλης καὶ παντὸς τοῦ λαοῦ πέμψαι. ἐν δὲ τῷ ταῦτα
διατάσσεσθαι αὐτὸν κατενώπιον τῆς τάξεως αὐτοῦ, νυκτὸς ἀωρίᾳ ἀναστὰς καὶ διαλαθὼν πάντας τοὺς αὐτοῦ, ὑπὸ τοῦ διαβόλου ἐνοχληθεὶς ἀπὸ ὕψους μεγάλου κατηνέχθη, καὶ ἐν μέσῃ τῇ
ἀγορᾷ τῆς πόλεως κυλιόμενος ἐξέπνευσεν.
᾿Ανηγγέλθη δὲ τοῦτο τῷ ἀδελφῷ αὐτοῦ Στρατοκλει, καὶ
ἀπέστειλεν τοὺς παῖδας αὐτοῦ εἰρηκὼς αὐτοῖς ὅπως μεταξὺ τῶν
βιοθανάτων αὐτὸν θάψωσιν. αὐτὸς δὲ ἐκ τῆς ὑπάρξεως αὐτοῦ
οὐδὲν ἐζήτησεν, λέγων Μή μοι παραχωρησάτω ὁ κύριός μου Ιησοῦς Χριστός, ᾧτινι πεπίστευκα, ἵνα ἐγὼ ἐκ τῶν ἀγαθῶν τοῦ
ἀδελφοῦ μου τί ποτε ἅψομαι, ἵνα μὴ μολύνῃ μὲ τὸ κατάκριμα
αὐτοῦ, ὅστις τὸν ἀπόστολον τοῦ κυρίου ἐτόλμησεν ἀνελεῖν.
Ταῦτα ἐπράχθη ἐν τῇ ἐπαρχίᾳ τῆς ᾿Αχαΐας εἰς Πάτρας τὴν
πόλιν πρὸ μιᾶς καλανδῶν Δεκεμβρίων· ὅπου εὐεργεσίαι, παρέχονται μέχρι τῆς σήμερον εἰς δόξαν καὶ ἔπαινον τοῦ κυρίου ἡμῶν
Ἰησοῦ Χριστοῦ, ᾧ ἡ δόξα εἰς τοὺς αἰῶνας τῶν αἰώνων, ἀμήν.
