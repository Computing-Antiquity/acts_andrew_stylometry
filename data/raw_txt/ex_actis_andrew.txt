 περὶ ὑμᾶς τὸ πᾶν ἀτονίας ἐστίν; οὔπω ἐλέγχεσθε ὑφ’ ἑαυτῶν μηδέπω φέροντες τὴν ἐκείνου χρηστότητα; αἰδεσθῶμεν, συνησθῶμεν ἑαυτοῖς ἐπὶ τῇ ἐκείνου ἀφθόνῳ κοινωνίᾳ. εἴπωμεν ἑαυτοῖς· Μακάριον ἡμῖν τὸ γένος, ὑπὸ τίνος ἠγάπηται; μακαρία ἡμῶν ἡ ὕπαρξις, ὑπὸ τίνος ἠλέηται; οὐκ ἐσμεν τινες χαμαιρριφεῖς, ὑπὸ τοιούτου ὕψους γνωρισθέντες· οὐκ ἐσμεν χρόνου, εἶτα ὑπὸ χρόνου λυόμενοι· οὐκ ἐσμὲν κινήσεως τέχνη, πάλιν ὑφ’ ἑαυτῆς ἀφανιζομένη, οὐδὲ γενέσεως αἰτία, εἰς αὐτὸ τελευτῶντες. ἐσμέν τινες ἄρα μεγέθους ἐπίβουλοι. ἐσμεν ἴδιοι, καὶ τάχα τοῦ ἐλεοῦντος. ἐσμεν τοῦ κρείττονος· διὰ τοῦτο ἀπὸ τοῦ χείρονος φεύγομεν. ἐσμεν τοῦ καλοῦ, δι’ ὃν τὸ αἰσχρὸν ἀπωθούμενα· τοῦ δικαίου, δι’ οὗ τὸ ἄδικον ῥίπτομεν· τοῦ ἐλεήμονος, δι’ οὗ τὸν ἀνελεήμονα ἀφίεμεν· τοῦ σῴζοντος, δι’ οὗ τὸν ἀπολλύντα ἐγνωρίσαμεν· τοῦ φωτός, δι’ οὗ τὸ σκότος ἐρρίψαμεν· τοῦ ἑνός, δι’ οὗ τὰ πολλὰ ἀπεστράμμεθα· τοῦ ὑπερουρανίου, δι’ οὗ τὰ ἐπίγεια ἐμάθομεν· τοῦ μένοντος, δι’ οὗ τὰ μένοντα εἴδομεν· ἄξιον εὐχαριστίαν ἢ παρρησίαν ἢ ὕμνον ἢ καύχημα προελόμενοι εἰπεῖν εἰς τὸν ἐλεήσαντα ἡμᾶς θεὸν ἀλλ’ ἢ γνωρισθῆναι ὑπ’ αὐτοῦ.

Καὶ ὁμιλήσας τοῖς ἀδελφοῖς τὰ τοιαῦτα ἀπεπέμψατο ἕκαστον εἰς τὰ ἴδια εἰπὼν αὐτοῖς· Οὔτε ὑμεῖς ἐμοῦ ἀπολείπεσθέ ποτε ὅλως δοῦλοι τοῦ Χριστοῦ διὰ τὴν ἐν αὐτῷ ἀγάπην· οὐδ’ αὖ πάλιν αὐτὸς ἀπολειφθήσομαι ὑμῶν διὰ τὴν ἐκείνου μεσιτείαν. Καὶ ἀπηλλάγη ἕκαστος εἰς τὰ αὐτοῦ. καὶ ἦν ἡ τοιαύτη ἀγαλλίασις αὐτῶν ἐπὶ ἡμέρας ἱκανὰς γενομένη, ἐν αἷς οὐκ ἔσχεν ὁ Αἰγεάτης ἔννοιαν ἐπεξελθεῖν τὴν κατὰ τὸν ἀπόστολον αἰτίαν. ἐστηρίζοντο οὖν ἕκαστος τότε ἐπὶ τὴν τοῦ κυρίου ἐλπίδα· καὶ συλλεγͅόμενοι πάντες ἀφόβως εἰς τὸ δεσμωτήριον ἅμα τῇ Μαξιμίλλῃ καὶ Ἰφιδάμᾳ καὶ τοῖς λοιποῖς ἀδιαλείπτως ἔχουσιν περισκεπτόμενοι τῇ περιβολῇ καὶ χάριτι τοῦ κυρίου.

Καὶ ὁ Αἰγεάτης δικάζων ἡμέρᾳ μιᾷ εἰς ὑπόμνησιν ἔσχεν τὴν περὶ τὸν Ἀνδρέαν χρείαν· καὶ ὥσπερ τις ἐμμανὴς γενόμενος ἀφίησιν ἣν ἐν χερσὶν δίκην ἔσχεν, καὶ ἀνίσταται τοῦ βήματος, καὶ δρομαίως παραγίνεται εἰς τὸ πραιτώριον, ἐμβράσσων τῇ Μαξιμίλλῃ καὶ κολακεύων. ἡ δὲ Μαξιμίλλα ἐφθάκει αὐτὸν ἀπὸ τοῦ δεσμωτηρίου εἰσβάλλουσα τῇ οἰκίᾳ· καὶ εἰσελθὼν πρὸς αὐτὴν ἔλεγεν·

Ἄξιον θεώμενοι οἱ σοὶ γονεῖς Μαξιμίλλα τῆς συμβιώσεώς σου κατηγγύησάν μου τὸν σὸν γαμβρόν, μήτε πρὸς πλοῦτον ἀπιδόντες μήτε πρὸς γένος μήτε πρὸς δόξαν, ἀλλὰ τάχα πρὸς τὸ τῆς ψυχῆς μου εὔγνωμον. καὶ ἵνα πολλὰ ὧν ἐβουλόμην εἰς ὄνειδός σου ἐκφέρειν, ὧν τε ἐγὼ ὑπὸ τῶν γονέων σου ἔπαθον ὧν τε αὐτὴ ὑπ’ ἐμοῦ ἐν τῷ παντὶ ἡμῶν βίῳ, ἓν τοῦτο μόνον ἥκω παρὰ σοῦ μαθεῖν τὸ δικαστήριον συνετῶς· εἰ μὲν εἴης ἐκείνη ὁποία ἦσθα πάλαι, συμβιοῦσά μοι ὃν ἐπιστάμεθα τρόπον, συγκαθεύδουσά μοι, συγγινομένη, συντεκνοῦσα, καὶ σὲ εὖ κατὰ πάντα ποιήσαιμι· ἐπεὶ μᾶλλον καὶ ὃν ἔχω ἐν τῷ δεσμωτηρίῳ ξένον ἀπολύσω. εἰ δὲ μὴ βούλει, σοὶ μὲν χαλεπὸν οὐδὲν ἀγάγοιμι, οὐδὲ γὰρ δύναμαι· ἐκεῖνον δὲ ὃν μάλιστα ἐμοῦ στέργεις πλεῖον ἀνιάσω. πρὸς ὁπότερον τοιγαροῦν ὃ βούλει Μαξιμίλλα σκεψαμένη αὔριον ἀποκρίνου· ἐγὼ γὰρ πρὸς τοῦτο ὅλως ὥπλισμαι.

Καὶ εἰπὼν ταῦτα ἔξεισιν. ἡ δὲ Μαξιμίλλα πάλιν κατὰ τὴν συνήθη ὥραν ἅμα τῇ Ἰφιδάμᾳ παραγίνεται πρὸς τὸν Ἀνδρέαν· καὶ τὰς χεῖρας αὐτοῦ εἰς τὰς ἰδίας ὄψεις θεῖσα καὶ τῷ στόματι προσφέρουσα ἤρξατο τὸ πᾶν τῆς ἀξιώσεως Αἰγεάτου προσαναφέρειν αὐτῷ. καὶ ὁ Ἀνδρέας αὐτῇ ἀπεκρίνατο· Ἐπίσταμαι μὲν ὦ Μαξιμίλλα παιδίον μου καὶ αὐτὴν κεκινημένην σε ἀντιβαίνειν πρὸς τὸ πᾶν τῆς συνουσίας ἐπάγγελμα, μυσαροῦ βίου καὶ ῥυπαροῦ βουλομένη χωρίζεσθαι· καὶ τοῦτό μοι ἐκ πολλοῦ κεκράτηντο τῆς ἐννοίας· ἤδη δὲ καὶ τὴν ἐμὴν γνώμην ἐπιμαρτυρῆσαι βούλει. ἐπιμαρτυρῶ Μαξιμίλλα, μὴ πράξῃς τοῦτο· μὴ ἡττηθῇς Αἰγεάτου ἀπειλῆς· μὴ νικηθῇς ὑπὸ τῆς ἐκείνου ὁμιλίας· μὴ φοβηθῇς τὰς αἰσχρὰς αὐτοῦ συμβουλίας· μὴ νικηθῇς ταῖς ἐντέχνοις αὐτοῦ κολακείαις· μὴ θελήσῃς ἐκδοῦναι ἑαυτήν σου ταῖς ῥυπαραῖς αὐτοῦ γοητείαις· ἀλλ’ ὑπόμεινον πᾶσαν αὐτοῦ βάσανον ὁρῶσα εἰς ἡμᾶς πρὸς ὀλίγον, καὶ ὅλον αὐτὸν ὄψῃ ναρκῶντα καὶ μαραινόμενον ἀπὸ τε σοῦ καὶ πάντων τῶν συγγενῶν σου. ὃ γὰρ μάλιστα ἐχρῆν με εἰπεῖν πρός σε, οὐ γὰρ ἡσυχάζω καὶ διὰ σοῦ ὁρώμενον καὶ γινόμενον πρᾶγμα ποιήσας, ὑπέδραμέν με· καὶ εἰκότως ἐν σοὶ τὴν Εὖαν ὁρῶ μετανοοῦσαν καὶ ἐν ἐμοὶ τὸν Ἀδὰμ ἐπιστρέφοντα· ὃ γὰρ ἐκείνη ἔπαθεν ἀγνοοῦσα, σὺ νῦν, πρὸς ἣν ἀποτείνομαι ψυχήν, κατορθοῖς ἐπιστρέφουσα· καὶ ὅπερ ὁ σὺν ἐκείνῃ καταχθεὶς καὶ ἀπολισθήσας ἑαυτοῦ νοῦς ἔπαθεν, ἐγὼ σὺν σοί, τῇ γνωριζούσῃ ἑαυτὴν ἀναγομένην, διορθοῦμαι. τὸ γὰρ ἐκείνης ἐνδεὲς αὐτὴ ἰάσω μὴ τὰ ὅμοια παθοῦσα· καὶ τὸ ἐκείνου ἀτελὲς ἐγὼ τετέλεκα προσφυγὼν θεῷ· καὶ ὃ ἐκείνη παρήκουσεν σὺ ἤκουσας· καὶ ὃ ἐκεῖνος συνέθετο ἐγὼ φεύγω· καὶ ἃ ἐκεῖνοι ἐσφάλησαν ἡμεῖς ἐγνωρίσαμεν. τὸ γὰρ διορθῶσαι ἑκάστου τὸ ἴδιον πταῖσμα ἐπανορθοῦν τέτακται.

ἐγὼ μὲν οὖν ταῦτα εἰπὼν ὡς εἶπον, εἴποιμι ἂν δὲ καὶ τὰ ἑξῆς· εὖ γε ὦ φύσις σῳζομένη μὴ ἰσχύσασα ἑαυτὴν μηδὲ ἀποκρύψασα· εὖ γε ψυχὴ βοῶσα ἃ ἔπαθες καὶ ἐπανιοῦσα ἐφ’ ἑαυτήν· εὖ γε ἄνθρωπε καταμανθάνων τὰ μὴ σὰ καὶ ἐπὶ τὰ σὰ ἐπειγόμενος· εὖ γε ὁ ἀκούων τῶν λεγομένων· ὡς μείζονά σε καταμανθάνω νοούμενον ἢ λεγόμενον· ὡς δυνατώτερόν σε γνωρίζω τῶν δοξάντων καταδυναστεύειν σου· ὡς ἐμπρεπέστερον τῶν εἰς αἴσχη καταβαλλόντων σε, τῶν εἰς αἰχμαλωσίαν ἀπαγαγόντων σε. ταῦτα οὖν ἅπαντα καταμαθὼν ἄνθρωπε ἐν ἑαυτῷ, ὅτι ἄυλος ὑπάρχεις, ὅτι ἅγιος, ὅτι φῶς, ὅτι συγγενὴς τοῦ ἀγεννήτου, ὅτι νοερός, ὅτι οὐράνιος, ὅτι διαυγής, ὅτι καθαρός, ὅτι ὑπὲρ σάρκα, ὅτι ὑπὲρ κόσμον, ὅτι ὑπὲρ ἀρχάς, ὅτι ὑπὲρ ἐξουσίας, ἐφ’ ὧν ὄντως εἶ, συλλαβὼν ἑαυτὸν ἐν καταστάσει σου καὶ ἀπολαβὼν νόει ἐν ᾧ ὑπερέχεις· καὶ ἰδὼν τὸ σὸν πρόσωπον ἐν τῇ οὐσίᾳ σου, τὰ πάντα διαρρήξας δεσμά, οὐ λέγω τὰ περὶ γενέσεως ἀλλὰ τὰ ὑπὲρ γένεσιν, ὧν σοι προσηγορίας θέμεθα ὑπερμεγέθεις οὔσας, πόθησον ἐκεῖνον ἰδεῖν ὀφθέντα σοι, οὐ γενόμενον, ὃν τάχα εἷς μόνος γνωρίσει θαρρῶν.

ταῦτα εἶπον ἐπὶ σοῦ Μαξιμίλλα· τῇ γὰρ δυνάμει καὶ εἰς σὲ τείνει τὰ εἰρημένα. ὅνπερ τρόπον ὁ Ἀδὰμ ἐν τῇ Εὔᾳ ἀπέθανεν συνθέμενος τῇ ἐκείνης ὁμολογίᾳ, οὕτως καὶ ἐγὼ νῦν ἐν σοὶ ζῶ φυλασσούσῃ τὴν τοῦ κυρίου ἐντολὴν καὶ διαβιβαζούσῃ ἑαυτὴν πρὸς τὸ τῆς οὐσίας σου ἀξίωμα. τὰς δὲ Αἰγεάτου ἀπειλὰς ἐκπάτει Μαξιμίλλα, εἰδυῖα ὅτι θεὸν ἔχομεν τὸν ἐλεοῦντα ἡμᾶς. καὶ μὴ σε οἱ ἐκείνου ψόφοι κινείτωσαν, ἀλλὰ μεῖνον ἁγνή· κἀμὲ μὴ μόνον τιμωρείσθω βασάνοις ταῖς κατὰ τὰ δεσμά, ἀλλὰ καὶ θηρσὶ παραβαλλέτω καὶ πυρὶ φλεξάτω καὶ κατὰ κρημνοῦ ῥιψάτω· καὶ τί γάρ; ἑνὸς ὄντος τούτου τοῦ σώματος ὅπως θέλει τοῦτῳ καταχρησάσθω συγγενοῦς ὄντος αὐτοῦ.

πρὸς σὲ δέ μοι πάλιν ὁ λόγος Μαξιμίλλα· λέγω σοι, μὴ ἐκδώῃς ἑαυτὴν τῷ Αἰγεάτῃ· στῆθι πρὸς τὰς ἐκείνου ἐνέδρας· καὶ μάλιστα θεασαμένου μου Μαξιμίλλα τὸν κύριόν μοι λέγοντα μοι· Ὁ τοῦ Αἰγεάτου πατὴρ Ἀνδρέα διάβολος τούτου σε τοῦ δεσμωτηρίου ἐκλύσει. Σὸν οὖν ἔστω λοιπὸν φυλάξαι σεαυτὴν ἁγνὴν καὶ καθαράν, ἁγίαν, ἄσπιλον, εἰλικρινῆ, ἀμοίχευτον, ἀσυνδιάθετον ταῖς ὁμιλίαις τοῦ ἀλλοτρίου ἡμῶν, ἄθρυπτον, ἄθραυστον, ἄκλαυστον, ἄτρωτον, ἀχείμαστον, ἀμέριστον, ἀσκανδάλιστον, ἀσυμπαθῆ πρὸς τὰ τοῦ Κάϊν ἔργα. ἐὰν γὰρ μὴ ἐκδῷς ἑαυτὴν Μαξιμίλλα πρὸς τὰ τούτων ἐναντία, καὶ αὐτὸς ἀναπαύσομαι οὕτως βιασθεὶς ἀναλῦσαι τοῦ βίου τούτου ὑπὲρ σοῦ, τοῦτ’ ἔστιν ὑπὲρ ἐμαυτοῦ. εἰ δὲ ἐγὼ ἀπελαθείην ἐντεῦθεν, τάχα καὶ ἑτέρους εὐγενεῖς μου ὠφελῆσαι δυνάμενος διὰ σέ, αὐτὴ δὲ πεισθῇς ταῖς Αἰγεάτου ὁμιλίαις καὶ τοῦ πατρὸς αὐτοῦ ὄφεως κολακείαις, ὥστε ἐπὶ τὰ πρότερά σου ἔργα τραπῆναι, ἴσθι με ἕνεκέν σου κολασθησόμενον μέχρις ἂν αὐτὴ γνῷς ὅτι μὴ ὑπὲρ ἀξίας ψυχῆς τὸ τοῦ βίου ζῆν ἀπέπτυσα.

δέομαί σου οὖν τοῦ φρονίμου ἀνδρὸς ὅπως διαμείνῃ εὔοψις νοῦς· δέομαι σου τοῦ μὴ φαινομένου νοῦ ὅπως αὐτὸς διαφυλαχθῇ· παρακαλῶ, σοῦ τὸν Ἰησοῦν φίλησον, μὴ ἡττηθῇς τῷ χείρονι· συλλαβοῦ κἀμοὶ ὃν παρακαλῶ ἄνθρωπον, ἵνα τέλειος γένωμαι· βοήθησον καὶ ἐμοί, ἵνα γνωρίσῃς τὴν ἀληθῆ σου φύσιν· συμπάθησόν μου τῷ πάθει, ἵνα γνωρίσῃς ὃ πάσχω καὶ τοῦ παθεῖν φεύξῃ. ἴδε ἃς αὐτὸς ὁρῶ, καὶ ἃς ὁρᾷς πηρώσεις· ἴδε ἃ δεῖ, καὶ ἃ μὴ δεῖ οὐκ ὄψει· ἄκουσον ὧν λέγω, καὶ ἅπερ ἤκουσας ῥῖψον.

ταῦτα εἶπον πρὸς σὲ καὶ πάντα τὸν ἀκούοντα, εἰ ἄρα ἀκούσῃ· σὺ δὲ ὁ Στρατοκλῆς, ἀπιδὼν πρὸς αὐτὸν ἔλεγεν, τί οὕτως συνέχῃ πολλοῖς δακρύοις καὶ στένεις εἰς ἐξάκουστον; τίς ἡ περὶ σὲ δυσθυμία; τί τὸ πολὺ σου ἄλγος ἢ ἡ πολλὴ ἄνοια; γνωρίζεις τὰ λεγόμενα, καὶ διὰ τί σε εὔχομαι τέκνον ὅπως διατεθῇ; μανθάνεις πρὸς τίνας εἴρηται τὰ εἰρημένα; ἥψατό σου ἕκαστον τῆς διανοίας; ἔθιγέν σου τοῦ διανοητικοῦ μέρους; ἐχόμενον τὸν τὸν ἀκούσαντά μου; εὑρίσκω ἐν σοὶ ἐμαυτόν; ἔστιν τις ἐν σοὶ ὁμιλῆσαι ὃν ἐγὼ ὁρῶ ἴδιόν μου; ἀγαπητὸν ἐν ἐμοὶ λαλήσαντα, καὶ βούλεται αὐτῷ κοινωνῆσαι; θέλει αὐτῷ συνενωθῆναι; σπεύδει αὐτῷ φιλωθῆναι; ποθεῖ αὐτῷ συζυγῆναι; εὑρίσκει τινὰ ἐν αὐτῷ ἀνάπαυσιν; ἔχει ποῦ κλῖναι τὴν κεφαλήν; μὴ ἐναντιοῦταί τι αὐτῷ ἐκεῖ; μὴ τραχύνεται; μὴ ἀντικρούει; μὴ ἀπεχθάνεται; μὴ φεύγει; μὴ ἀγριοῦται; μὴ ἐκκλίνει; μὴ ἀπέστραπται; μὴ ἐξορμᾷ; μὴ βαρύνεται; μὴ πολεμεῖ; μὴ πρὸς ἐτέρους ὁμιλεῖ; μὴ ὑφ’ ἑτέρων κολακεύεται; μὴ ἑτέροις συντίθεται; μὴ ἄλλα αὐτῷ διοχλεῖ; μή τις ἀλλότριός μου ἔσω; μὴ ἀντίδικος; μὴ λυμεών; μὴ ἐχθρός; μὴ γόης; μὴ περίεργος; μὴ στρεβλός; μὴ ὕπουλος; μὴ δόλιος; μὴ μισάνθρωπος; μὴ μισολόγος; μὴ τυράννων ὅμοιος; μὴ ἀλαζών; μὴ ἐπηρμένος; μὴ μανιώδης; μὴ ὄφεως συγγενής; μὴ διαβόλου ὅπλον; μὴ πυρὸς συνήγορος; μὴ σκότους ἴδιος; μή τις ἐν σοὶ οἷς οὐκ ἀνέξεταί μου Στρατοκλῆ λέγοντος ταῦτα; τίς γάρ; ἀπόκριναι· μὴ μάτην λαλῶ; μὴ μάτην εἶπον; οὔ φησιν ὁ ἐν σοὶ Στρατοκλῆ πάλιν δακρύσας ἄνθρωπος.

Καὶ λαβόμενος ὁ Ἀνδρέας τῆς χειρὸς Στρατοκλέος εἶπεν· Ἔχω ὃν ἠγάπων. ἀναπαύσομαι ἐφ’ ὃν προσεδόκουν· τὸ γὰρ ἔτι μᾶλλον στένειν σε καὶ ἀκαθέκτως δακρύειν σύμβολόν με πεποίηται πρὸς τὸ ἤδη ἀναπεπαῦσθαι, ὅτι οὐ μάτην πεποίημαι πρὸς σὲ τοὺς συγγενεῖς μου λόγους.

Καὶ ὁ Στρατοκλῆς αὐτῷ ἀπεκρίνατο· μὴ νόμιζε μακαριώτατε Ἀνδρέα ὅτι ἕτερόν τί ἐστιν τὸ ἀνιῶν με ἀλλ’ ἢ σύ· οἱ γὰρ διὰ σοῦ ἐξιόντες λόγοι πυρὶ ἀκοντιζόμενοι εἰς ἐμὲ ἐοίκασιν, καὶ ἐμοῦ ἕκαστος αὐτῶν καθικνεῖται ὡς ἀληθῶς ἐκκαίων με· τῆς ψυχῆς μου τὸ πρὸς τοῖς ἠκουσμένοις ὂν τὴν μετὰ τούτων ἀνίαν μαντευόμενος κολάζεται· ἀπαλλάσσῃ γὰρ αὐτός, καὶ εὖ οἶδα ὅτι καλῶς· τὴν δὲ μετὰ ταῦτα σου ἐπιμέλειαν καὶ στοργὴν ζητῶν ποῦ εὕρω ἢ ἐν τίνι; τὰ μὲν σπέρματα τῶν σωτηρίων λόγων δέδεγμαι σοῦ ὄντος τοῦ σπορέως· τὸ δὲ ἀναβλαστῆσαι ταῦτα καὶ ἐκφῦναι οὐχ ἑτέρου ἀλλὰ σοῦ δεῖται Ἀνδρέα μακαριώτατε. καὶ τί γὰρ ἔχω σοι εἰπεῖν ἀλλ’ ἢ τοῦτο; πολλοῦ ἐλέου δέομαι καὶ βοηθείας τῆς παρὰ σοῦ, ὅπως δυναίμην ἄξιος γενέσθαι ὧν ἔχω σου σπερμάτων· ἃ οὐκ ἄλλως ἐπιδώσει ἄληκτα καὶ εἰς τὸ φανερὸν ἀνίσχοντα μὴ οὐχὶ σου βουληθέντος καὶ εὐξαμένου ὑπὲρ αὐτῶν καὶ ἐμοῦ ὅλου.

Καὶ ὁ Ἀνδρέας αὐτῷ ἀπεκρίνατο· Ταῦτα ἦν τέκνον ἃ καὶ αὐτὸς ἑώρων ἐν σοί· καὶ μου τὸν κύριον δοξάζω ὅτι μου ἡ περὶ σὲ ἔννοια οὐ κενεμβάτησεν, ἀλλ’ οἶδεν ὃ εἶπεν. ὅπως δὲ εἰδῆτε, αὔριόν με ὁ Αἰγεάτης εἰς τὸ ἀνασκολοπισθῆναι παραδίδωσιν. ἡ γὰρ τοῦ κυρίου δούλη Μαξιμίλλα ταράξει τὸν ἐν αὐτῷ ἐχθρόν, οὗ ἐστιν ἐκεῖνος ἴδιος, μὴ συντιθεμένη αὐτῷ τὰ αὐτῆς ἀλλότρια· καὶ εἰς ἐμὲ στραφεὶς δόξει ἑαυτὸν παρηγορεῖν.

Ἡ δὲ Μαξιμίλλα ταῦτα τοῦ ἀποστόλου λέγοντος οὐ παρῆν· ἐκείνη γὰρ τοὺς λόγους κατακούσασα οὓς πρὸς αὐτὴν ἀπεκρίνατο, καὶ τρόπον τινὰ διατεθεῖσα ἐπ’ αὐτῶν καὶ γενομένη τοῦτο ὅπερ οἱ λόγοι ἐδείκνυον, ἐξορμήσασα οὐκ ἀκρίτως οὐδὲ ἀστοχάστως παρεγένετο εἰς τὸ πραιτώριον. καὶ τῷ παντὶ βίῳ ἅμα τῆς σαρκὸς χαίρειν φράσασα, καὶ τοῦ Αἰγεάτου ἀνενεγκόντος αὐτῇ τὴν ὁμοίαν ἀξίωσιν περὶ ἧς ἔφησεν αὐτῇ διασκέψασθαι, εἰ ἄρα βούλοιτο αὐτῷ συγκαθεύδειν, ἀπειπαμένης δέ, περὶ τὴν τοῦ Ἀνδρέου ἀναίρεσιν λοιπὸν ἐτέτραπτο, καὶ ἐσκέπτετο ποίῳ θανάτῳ αὐτὸν περιβάλοι. καὶ ὡς ἐπεκράτησεν αὐτῷ τῶν πάντων μόνον τὸ ἀνασκολοπισθῆναι, ἀπιὼν μὲν αὐτὸς ἅμα τοῖς ὁμοίοις ἐσιτίζετο· ἡ δὲ Μαξιμίλλα προηγουμένου αὐτῆς τοῦ κυρίου ἰδέᾳ τοῦ Ἀνδρέου ἅμα τῇ Ἰφιδάμᾳ πάλιν παραγίνεται εἰς τὸ δεσμωτήριον. καὶ ὄχλου πλείονος ὄντος ἔνδον τῶν ἀδελφῶν καταλαμβάνει αὐτὸν λόγους ποιούμενον τοιούτους.

Ἐγὼ ἀδελφοὶ ἐξεπέμφθην ὑπὸ τοῦ κυρίου ἀπόστολος εἰς τὰ κλίματα ταῦτα ὧν με κατηξίωσεν ὁ κύριός μου, διδάξαι μὲν οὐδένα, ὑπομνῆσαι δὲ πάντα τὸν συγγενῆ τῶν λόγων ἄνθρωπον, ὅτι ἐν κακοῖς τοῖς προσκαίροις διάγουσι, τερπόμενοι ταῖς ἐπιβλαβέσιν αὐτῶν φαντασίαις· ὧν ἀεὶ καὶ ὑμᾶς παρεκάλεσα ἐκστῆναι καὶ ἐπὶ τὰ μόνιμα ἐπείγεσθαι προτρέψασθαι καὶ πάντων ῥευστῶν τὴν φυγὴν ποιήσασθαι· ὁρᾶτε γὰρ μηδένα ὑμῶν ἱστάμενον, ἀλλὰ τὸ πάντα εὐμετάβολα μέχρι ἠθῶν ἀνθρωπίνων· τοῦτο δὲ συμβαίνει διὰ τὴν ἀπαίδευτον ψυχὴν τὴν εἰς φύσιν πλανηθεῖσαν καὶ κατὰ τῆς πλάνης ἐνέχυρα κατέχουσαν. μακαρίους οὖν ἐκείνους τίθεμαι τοὺς κατηκόους τῶν κεκηρυγμένων λόγων γεγονότας καὶ δι’ αὐτῶν μυστήρια ὀπτριζομένους περὶ τὴν ἰδίαν φύσιν, ἧς ἕνεκεν τὰ πάντα ᾠκοδόμηται.

ἐντέλλομαι τοιγαροῦν ἠγαπημένα τέκνα, ἐποικοδομεῖσθε ἑδραίως ἐπὶ τῷ θεμελίῳ τῷ καταβεβλημένῳ ὑμῖν, ὄντι ἀσαλεύτῳ καὶ ἀνεπιβουλεύτῳ παντὶ τῷ πονηρευομένῳ. ἐπὶ τοῦτον τὸν θεμέλιον ῥιζώθητε· στηρίχθητε μνημονεύοντες ὧν ὅσα τε γεγόνασιν συναναστρέφοντός μου πᾶσιν ὑμῖν. εἴδετε δι’ ἐμοῦ ἔργα γεγονότα οἷς οὐκ ἔ̓χετε ἀπιστῆσαι αὐτοῖς, γεγονότα σημεῖα τοιαῦτα ἃ καὶ τάχα ἡ ἄλαλος φύσις κεκράξεται· λόγους ὑμῖν παρέδωκα οὓς εὔχομαι οὕτως καταδέχεσθαι ὑφ’ ὑμῶν ὡς αὐτοὶ οἱ λόγοι θέλουσιν. στηρίζεσθε οὖν ἀγαπητοὶ ἐπὶ πᾶσιν οἷς εἴδετε, οἷς ἠκούσατε, οἷς ἐκοινωνήσατε· καὶ ὑμᾶς ὁ θεὸς εἰς ὃν ἐπιστεύσατε ἐλεήσας εὐαρέστους παραστήσει ἑαυτῷ ἀναπεπαυμένους εἰς ἅπαντας αἰῶνας.

τὸ δὲ περὶ ἐμὲ μέλλον συμβαίνειν μὴ ὄντως ταρασσέτω ὑμᾶς ὥς τι ξένον θαῦμα, ὅτι ὁ τοῦ θεοῦ δοῦλος, ᾧ πολλὰ παρέσχετο αὐτὸς ὁ θεὸς δι’ ἔργων καὶ λόγων, οὗτος βίᾳ ὑπὸ ἀνθρώπου πονηροῦ ἀπελαύνεται τούτου τοῦ προσκαίρου βίου· οὐ μόνον γὰρ περὶ ἐμὲ τὸ τοιοῦτον συμβήσεται, ἀλλὰ καὶ εἰς πάντας τοὺς ἠγαπηκότας καὶ εἰς αὐτὸν πεπιστευκότας καὶ αὐτὸν ὁμολογοῦντας· ὁ πάντα ἀναιδὴς διάβολος τὰ ἴδια τέκνα ὁπλίσει κατ’ αὐτῶν, ὅπως αὐτῷ συνθῶνται· καὶ οὐκ ἕξει ὃ βούλεται. καὶ διὰ τί ταῦτα ἐπιχειρεῖ ἐγὼ φράσω· ἀπὸ μὲν τῆς πάντων ἀρχῆς, καὶ ἤδη λέγειν ἐξ οὗπερ ὁ ἄναρχος ὑπ’ αὐτὸν ἀρχῇ κατῆλθεν, ἀπωθῆσαι ὁ πολέμιος εἰρήνης ἀλλότριος τὸν μὴ ἴδιον, ἀλλὰ μόνον τινὰ τῶν ἀσθενεστέρων καὶ περιφανῆ καὶ μηδέπω δυνάμενον γνωρίζεσθαι· καὶ διὰ τὸ μηδὲ αὐτὸν ἐπίστασθαι, τούτου ἕνεκεν ἐκεῖνον ὑπ’ αὐτοῦ ἐχρῆν πολεμεῖσθαι· δόξας γὰρ αὐτὸν ἔχειν καὶ δεσπόζειν αὐτοῦ εἰσαεὶ τοσοῦτον αὐτῷ ἀντιφέρεται ὡς τὴν αὐτῶν ἔχθραν φιλίας παραπλησίας ἐργάζεσθαι. ὑποβάλλων γὰρ αὐτῷ τὰ ἴδια πολλάκις διέγραψεν ἐνήδονα ὄντα καὶ ἀπατηλά, δι’ ὧν αὐτοῦ περικρατεῖν ἐδόκει· ἐχθρὸς μὲν οὖν ἐδείκνυτο εἰς τὸ φανερόν, προσποιούμενος φιλίαν τὴν αὐτοῦ ἀξίαν.

καὶ τοῦτο ἦν αὐτῷ ἔργον ἐπὶ πολὺ γινόμενον, ὡς εἰς λήθην γνωρίζεσθαι ἐκείνῳ, γνωρίσαι αὐτόν· τοῦτ’ ἔστιν οὗτος διὰ τὰ ἑαυτοῦ δῶρα. ἀλλ’ ὅτε τῆς χάριτος μυστήτιον ἐξήφθη, καὶ ἡ βουλὴ τῆς ἀναπαύσεως ἐφανερώθη, καὶ τὸ τοῦ λόγου φῶς ἐδείχθη, καὶ τὸ σῳζόμενον γένος ἠλέγχθη πολλαῖς ἡδοναῖς πολεμούμενον, τὸν ἀλλότριον αὐτὸν καταφρονούμενον, ἑαυτὸν εἰς τὰ ἑαυτοῦ δῶρα διαγελώμενον, δι’ ὧν αὐτοῦ ἐδόκει καταφρυοῦσθαι διὰ τὴν τοῦ ἐλεήσαντος χρηστότητα, ἤρξατο πρὸς ἡμᾶς μίσει καὶ ἔχθρᾳ καὶ ἐπεξαναστάσει ἀντιπλέκειν· καὶ τοῦτο ἐν ἔργῳ τέθειται, μὴ παύσασθαι ἀφ’ ἡμῶν μέχρις ἂν νομίζῃ χωρίζειν. τότε μὲν γὰρ ἀμέριμνος ἦν ὁ ἡμῖν ἀλλότριος, καὶ φιλίαν προσεποιεῖτο στέλλεσθαι πρὸς ἡμᾶς τὴν αὐτοῦ ἀξίαν· εἶχεν δὲ καὶ τὸ μὴ φοβεῖσθαι μὴ ἀποστῶμεν πεπλανημένοι ὑπ’ αὐτοῦ. τὸ δὲ τῆς οἰκονομίας χρῆμα ἐξαφθὲν οὐ λέγω ἰσχυροτέραν· τὸ γὰρ κρυπτόμενον αὐτοῦ τῆς φύσεως καὶ τὸ δοκοῦν λανθάνειν, τοῦτο ἤλεγξεν καὶ ὁμολογεῖν ὅ ἐστιν παρεσκεύασεν. ἐπιστάμενοι τοιγαροῦν τὸ μέλλον ἔσεσθαι ἀδελφοὶ διυπνιζώμεθα, μὴ δυσφοροῦντες, μηδὲ σχηματιζόμενοι, μηδὲ ἀποκομίζοντες αὐτοῦ ἴχνη ἐπὶ τῶν ψυχῶν τὰ μὴ ἴδια ἡμῶν· ἀλλὰ ὅλοι ἐν ὅλῳ τῷ λόγῳ ἐπεωρούμενοι τὸ τέλος πάντες ἀσμένως προσδεξώμεθα καὶ τὴν ἀπ’ αὐτοῦ φυγὴν ποιήσωμεν, ὅπως καὶ αὐτὸς λοιπὸν δειχθῇ ὡς ἐστὶν τὴν φύσιν ἡμῶν ἐπὶ τὰ ἡμέτερα. . .
 