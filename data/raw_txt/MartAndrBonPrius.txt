Τῶν μακαρίων ἀποστόλων τοῦ σωτῆρος ἡμῶν Ἰησοῦ Χριστοῦ μετὰ τὴν ἀνάληψιν αὐτοῦ καθημένων ἐν Ἱερουσαλὴμ ἀναστὰς ἐν μέσῳ αὐτῶν ὁ μακάριος Πέτρος εἶπεν· Ἄνδρες οἱ κληθέντες ὑπὸ τοῦ λόγου τοῦ θεοῦ καὶ ἐκλεχθέντες ὑπ’ αὐτοῦ καὶ μαθητευθέντες ὑπὸ τῆς αὐτοῦ σοφίας, δυνάμεις τε καὶ σημεῖα καὶ τέρατα ποιήσαντες διὰ τῆς ἐκείνου ἐνεργείας, πάντως μέμνησθε ὡς ἐνετείλατο ἡμῖν λαβοῦσιν τὸ πνεῦμα τὸ ἅγιον διασπαρῆναι εἰς ὅλην τὴν οἰκουμένην κηρύσσοντας μετάνοιαν καὶ ἄφεσιν ἁμαρτιῶν τοῖς πιστεύουσιν εἰς τὸ ὄνομα τὸ ἅγιον αὐτοῦ· καὶ νῦν ἐπιπέπτωκεν ἐπὶ ἕνα ἕκαστον ἡμῶν ἡ δύναμις ἐξ οὐρανοῦ κατελθοῦσα, καὶ ἐκκέχυται ἐφ’ ἡμᾶς ἡ δωρεὰ τοῦ ἁγίου πνεύματος, καὶ τῷ ὅπλῳ τῆς εὐσεβείας καλῷ λόγῳ ἐστεφανώθημεν, καὶ ἡ χάρις τοῦ ἡμετέρου δεσπότου καὶ θεοῦ καὶ σωτῆρος ἡμῶν Ἰησοῦ Χριστοῦ πλουσίως ἔφθασεν εἰς ἡμᾶς· ἡμεῖς δὲ ὀκνοῦμεν καὶ ῥᾳθυμοῦμεν ἐξελθεῖν ἐπὶ τὸ ἔργον εἰς ὃ προσκέκληται ἡμᾶς καὶ εἰς ὃ ἐξελέξατο ἡμᾶς;

Καὶ ἀναστάντες ἔβαλον κλήρους τίς ποῦ ἀπέλθῃ καὶ ὁποῖον ἔθνος περιποιήσειαν αὐτῶν. καὶ ἐκληρώθη Πέτρος τὴν περιτομήν· Ἰάκωβος καὶ Ἰωάννης τὴν ἀνατολήν· Φίλιππος τὰς πόλεις τῆς Σαμαρείας καὶ τὴν Ἀσίαν· Βαρθολομαῖος τὴν Ἀλβανόπολιν· Ματθαῖος τὴν Παρθίαν καὶ τὴν Μυρμηνίδα πόλιν· Θωμᾶς τὴν μεγάλην Ἀρμενίαν καὶ τὴν Ἰνδικὴν χώραν· Λεβέος καὶ Θαδδαῖος τὴν Βερονικίδα· Σίμων ὁ Κανανίτης τὴν Βαρβαρίαν· μετὰ τοὺς πάντας ἔλαχεν καὶ τὸν Ἀνδρέαν ἡ Βυθινία καὶ ἡ Λακεδαιμονία καὶ Ἀχαΐα.

Διασπαρέντες οὖν πάντες εἰς τὰ κλίματα τῆς οἰκουμένης ἔρχεται Ἀνδρέας ὁ ἀπόστολος διελθεῖν τὴν Βυθινίαν καὶ διδάξαι τοὺς πολλοὺς τὸν λόγον τοῦ θεοῦ· ἐκεῖθεν εἰσῆλθεν εἰς Πάτρας τῆς Ἀχαΐας. καὶ εἰσελθόντος αὐτοῦ εἰς τὴν πόλιν φήμη ἐξῆλθεν ὡς ἄνθρωπος ξένος εἰσῆλθεν εἰς τὴν πόλιν μηδὲν ἐπιφερόμενος εἰ μὴ μόνον ὄνομα ἀνθρώπου τινὸς Ἰησοῦ, δι’ οὗ σημεῖα ποιεῖ καὶ τέρατα μεγάλα καὶ νόσους θεραπεύει καὶ δαίμονας ἐκβάλλει καὶ νεκροὺς ἐγείρει καὶ λεπροὺς καθαρίζει καὶ πᾶν πάθος θεραπεύει. ἀκούσας δὲ ὁ ἀνθύπατος Λέσβιος ἐταράχθη λέγων· Μάγος ἐστὶν καὶ ἀπατεών· οὐ χρὴ ἡμᾶς προσέχειν αὐτόν, ζητεῖν δὲ μᾶλλον παρὰ τῶν θεῶν τὴν εὐεργεσίαν. Καὶ ἐζήτει συλλαβόμενος αὐτὸν ἀνελεῖν.

Νυκτὸς δὲ ἐπιστὰς ἄγγελος κυρίου τῷ ἀνθυπάτῳ λέγει μετὰ ἐπιστασίας μεγάλης καὶ ἀπειλῆς φοβερᾶς· Τί παθὼν παρὰ τοῦ ξένου ἀνδρὸς κακὸν ἐλογίσω ἔνεδρα καὶ παρελογίσω τὸν θεὸν ὃν κηρύττει; καὶ νῦν ἰδοὺ χεὶρ κυρίου αὐτοῦ ἐπὶ σὲ καὶ ἔσῃ παραπλὴξ ἕως οὗ ἐπιγνῷς δι’ αὐτοῦ τὴν ἀλήθειαν. Καὶ γενόμενος ἀπ’ αὐτοῦ ὁ ἄγγελος ἀφανής, ἐκεῖνος ἐτέθη ἄφωνος· καὶ μετ’ ὀλίγον ἀνανήψας ἐκάλει τοὺς διακονοῦντας αὐτῷ στρατιώτας καὶ ἔλεγεν αὐτοῖς μετὰ δακρύων· Ἐλεήσατέ με· σπεύσατε, ἀναζητήσατε ἐν τῇ πόλει ξένον ἄνθρωπον ὀνόματι Ἀνδρέαν καλούμενον ὃς κηρύττει ξένον θεόν· δι’ οὗ δυνήσομαι ἐπιγνῶναι τὴν ἀλήθειαν. Καὶ μετὰ σπουδῆς ἀναζητήσαντες τὸν μακάριον Ἀνδρέαν τὸν ἀπόστολον καὶ εὑρόντες αὐτὸν ἄγουσιν πρὸς τὸν ἀνθύπατον· ὁ δὲ ἀνθύπατος θεασάμενος αὐτὸν πίπτει πρὸς τοὺς πόδας αὐτοῦ καὶ δεόμενος αὐτοῦ ἔλεγεν· Ἄνθρωπε τοῦ θεοῦ, ξένε καὶ γνῶστα ξένου θεοῦ, ἐλέησον ἄνθρωπον πεπλανημένον, ἄνθρωπον τῆς ἀληθείας ξένον, ἄνθρωπον κατεστιγμένον ταῖς κηλῖσι τῶν ἁμαρτημάτων, ἄνθρωπον θεοὺς εἰδότα πολλοὺς ψευδεῖς καὶ τὸν μόνον θεὸν τὸν ἀληθινὸν ἀγνοοῦντα· δέομαι τοῦ ἐν σοὶ θεοῦ, ὄρεξόν μοι χεῖρα σωτηρίας· ἄνοιξόν μοι θύραν γνώσεως· ἐπίλαμψόν μοι φῶς δικαιοσύνης.

Καὶ ὁ μακάριος ἀπόστολος κατανυγεὶς καὶ ἐπιδακρύσας τοὺς λόγους τοῖς τοῦ ἱκέτου, ὑψώσας τοὺς ὀφθαλμοὺς αὐτοῦ εἰς τὸν οὐρανόν, ἐπιτιθεὶς τὴν χεῖρα αὐτοῦ τὴν δεξιὰν τῷ παντὶ σώματι αὐτοῦ εἶπεν· Ὁ ἐμὸς θεὸς Ἰησοῦς Χριστός, ὁ ἀγνοούμενος ὑπὸ τοῦ κόσμου, νῦν δὲ δι’ ἡμῶν φανερούμενος· ὁ υἱὸς τοῦ θεοῦ τοῦ λόγου· ὁ πρὸ πάντων καὶ ἐν πᾶσιν χωρῶν· ἅψαι τοῦ δούλου σου καὶ σκεῦος σὸν ἀπεργασάμενος ἴασαι, ἵνα καὶ αὐτὸς ἔσται τῶν σῶν ἀνθρώπων, κηρύσσων τὴν σὴν δραστήριον δύναμιν. Καὶ παραχρῆμα πιάσας αὐτὸν τῆς δεξιᾶς χειρὸς ἀνέστησεν· ἀναστὰς δὲ ἀνθωμολογεῖτο τῷ κυρίῳ λέγων· Ὄντως οὗτος θεὸς ἄνθρωπε ξένε, οὐ δεόμενος ὡρῶν οὔτε ἡμερῶν οὔτε χρόνων· διὰ τοῦτο πρόσκειμαί σοι μετὰ παντὸς τοῦ οἴκου μου· πιστεύω εἰς τὸν ἀποστείλαντά σε πρὸς ἡμᾶς. Καὶ ὁ Ἀνδρέας πρὸς αὐτὸν ἔφη· Ἐπειδὴ μεγάλως πεπίστευκας εἰς τὸν ἀποστείλαντά με, περισσοτέρως καὶ τῆς γνώσεως ἐμπλησθήσῃ.

Ὡς δὲ ἐν τούτοις ἦν, πᾶσα ἡ πόλις ἔχαιρεν ἐπὶ τῇ σωτηρίᾳ τοῦ ἀνθυπάτου, πανταχόθεν συνήρχοντο ὄχλοι ἐπιφερόμενοι τοὺς ἀσθενοῦντας ποικίλοις νόσους· καὶ εὐξάμενος αὐτοῖς καὶ ἐπικαλεσάμενος τὸν κύριον Ἰησοῦν Χριστὸν ἐπιθεὶς τὰς χεῖρας ἰάσατο πάντας· καὶ θάμβος κατέλαβεν πάντας τοὺς κατοικοῦντας τὴν πόλιν, καὶ βοῶντες ἔκραζον· Μεγάλη ἡ δύναμις τοῦ ξένου θεοῦ· μέγας ὁ θεὸς ὁ κηρυττόμενος παρὰ τοῦ ξένου Ἀνδρέα· ἡμεῖς ἀπὸ τὴν σήμερον τὰ ξόανα ἡμῶν τῶν εἰδώλων ἀπόλλυμεν, τὰ ἄλση αὐτῶν συγκόψωμεν, τὴν πολύθεον γνῶσιν τῶν ματαίων εἰδώλων καὶ δαιμόνων ἐκτρεπόμεθα· τὸν θεὸν δὲ μᾶλλον τὸν ἀληθινὸν τὸν ὑπὸ Ἀνδρέου κηρυττόμενον ἐπιγινώσκομεν· μέγας ὁ θεὸς Ἀνδρέου. Καὶ πάντες ὁμοθυμαδὸν ὁρμήσαντες ἐπὶ τοὺς ναοὺς τοὺς θεοὺς αὐτῶν ἐνέπρησαν, ἐλέπτυναν, ἐξέκοψαν, ἐξουθένησαν, κατεπάτησαν, ἀπώλεσαν λέγοντες· Μόνος ὁ Ἀνδρέου θεὸς ὀνομαζέσθω. Καὶ ὁ ἀνθύπατος Λέσβιος συνέχαιρεν τῇ βοῇ τοῦ δήμου καὶ τῶν ἔργων τοῦ λαοῦ ἠγαλλιᾶτο.

Ὡς δὲ χρόνος ἱκανὸς παρῴκησεν, καὶ ὁ λόγος τοῦ μακαρίου Ἀνδρέα καὶ τὸ κήρυγμα αὐτοῦ ἀκωλύπτως εἰς πάντας διέδραμεν, ὁ δὲ Καῖσαρ διάδοχον τῷ Λεσβίῳ πέμψας παύει τῆς ἀρχῆς. καὶ ὁ Λέσβιος δεξάμενος τὸ πρόσταγμα τοῦ βασιλέως μετὰ χαρᾶς ἦλθεν πρὸς τὸν μακάριον Ἀνδρέαν λέγων· Νῦν μᾶλλον πιστεύσω τῷ κυρίῳ ἀποδυσάμενος τὴν κενὴν δόξαν καὶ τὸ ἄνθος τοῦ κόσμου ἀποθέμενος καὶ τὸν περισπασμὸν τοῦ βίου ἀπορρίψας. δέξαι με οὖν συνέκδημόν σου ἄνθρωπε τοῦ θεοῦ· δέξαι με πιστὸν πιστῶς λαλοῦντα καὶ διαμαρτυρούμενον πᾶσιν ἀνθρώποις τὰ περὶ τοῦ κοινοῦ σωτῆρος Χριστοῦ. Καὶ καταλιπὼν τὸ πραιτώριον σὺν τῷ Ἀνδρέᾳ διῆγεν.

Καὶ ὅραμα ἐν τούτοις εἶδεν ὁ ἀπόστολος Ἀνδρέας· ἔδοξεν τὸν σωτῆρα Χριστὸν ἑστάναι ἄντικρυς αὐτοῦ καὶ λέγει αὐτῷ· Ἀνδρέα ἐπίθες τὸ πνεῦμα ἐπὶ τὸν Λέσβιον καὶ δὸς αὐτῷ τῆς χάριτός σου· καὶ ἄρας τὸν σταυρόν σου ἀκολούθει μοι· ὁ γὰρ ἐκβαλῶν σε ἐκ τοῦ κόσμου σπεύδει ἐν Πάτραις. Διυπνισθεὶς δὲ ὁ ἀπόστολος τὴν ὄψιν τοῦ ὁράματος τοῖς παροῦσιν ἐγνώρισεν· καὶ τὸ τέλος ἐξεδέχετο τοῦ λόγου. καὶ ἰδού τις εἰσπηδήσας τῷ ἀποστόλῳ λέγει· Ὁ Αἰγεάτης ὁ τὴν ἀνθυπατείαν κεχειρισμένος ἀποσταλεὶς παρὰ τοῦ Καίσαρος ἀνηνέχθη εἰς τὰ μέρη τῆς Ἀχαΐας παρά τινων δούλων τοῦ δια..λου κακῶν καὶ ἐχθρῶν ἀνθρώπων· ἀνεδίδαξαν αὐτὸν ὡς ὅτι τοὺς θεοὺς ἀπώλεσας τῆς πόλεως καὶ τοὺς ναοὺς αὐτῶν κατέστρεψας καὶ τὰ ἄλση ἐξέκοψας καὶ ἕνα τινὰ ἐσταυρωμένον ἔπεισας προσκυνεῖν. καὶ ἀπέστειλεν δημίους συλλανέσθαι σε. Καὶ ὁ μακάριος Ἀνδρέας θεὶς τὰ γόνατα εἶπεν· Ἀψευδὴς θεὲ ὁ δηλώσας ἡμῖν τὰ ἐσόμενα, ὁ ἐμὸς δεσπότης, δός μοι μετὰ παρρησίας πρὸς τὰς μηχανὰς τοῦ ἀντικειμένου Αἰγεάτου στῆναι.

Καὶ ὡς ἔτι τὴν εὐχὴν ηὔχετο, πρὸ θυρῶν οἱ δήμιοι ἑστῶτες οἱ ἀπεσταλμένοι παρὰ τοῦ Αἰγεάτου ἐθορύβουν τὸν οἶκον ἔνθα ἐξενίζετο ὁ μακάριος ἀπόστολος· καὶ κρατήσαντες Ἀντιφάνην τὸν ξενοδόχον τοῦ δούλου θεοῦ ἔσυραν βίᾳ λέγοντες· Ξένον τινὰ μάγον καὶ ἀπατεῶνα καὶ λυμαντὴν τῶν θεῶν καὶ ἀφανιστὴν τῶν ναῶν ἔνδον εἰσαγαγὼν ξένον πλουσίων μετέδωκας καὶ πᾶσαν ἡμῶν τὴν πόλιν μετὰ τῶν θεῶν ἠρήμωσας· τοιγαροῦν εὔθυνον τὸν ξένον καὶ πρόφερε τὸν δοῦλον τοῦ ἐσταυρωμένου οὗ τὸ ὄνομα Ἀνδρέας. ὁ γὰρ Αἰγεάτης ὁ μέγας ἀνθύπατος καὶ περίβλεπτος χρῄζει αὐτοῦ. Σὺν δὲ τῇ βίᾳ παραχρῆμα συνήχθη πᾶσα ἡ πόλις πρὸς τὰς θύρας τοῦ Ἀντιφάνους βοῶσα καὶ λέγουσα· Καῖσαρ ἀπέστειλεν τὸν θύπατον εἰς ἄμυναν μὲν τῶν κακῶν, ἔπαινον δὲ τῶν ἀγαθῶν. τί οὖν τὸν δοῦλον τοῦ θεοῦ ζητεῖ ὁ Αἰγεάτης; μαθεῖν βουλόμεθα. ἡμῶν γὰρ Ἀνδρέας ὁ ἀπόστολος τοῦ ξένου θεοῦ καὶ πατὴρ καὶ διδάσκαλος καὶ ἰατρὸς καθέστηκεν.

Ταῦτα αὐτῶν βοώντων φοβηθεὶς ὁ μακάριος ἀπόστολος μήποτε τὸ πλῆθος τῆς πόλεως διαχειρίσηται τοὺς ἀποσταλέντας παρὰ τοῦ μιαροῦ Αἰγεάτου, ἐξελθὼν τῆς οἰκίας καὶ μέσον σταθεὶς τῶν ὄχλων κατέσεισεν αὐτοὺς τῇ χειρὶ σιγᾶν· καὶ στὰς ἐπὶ τινος ὑψηλοῦ τόπου ἤμελλεν ἀνοίγειν τὸ στόμα αὐτοῦ, καὶ πάντες μιᾷ φωνῇ ἐβόησαν· Μέγας ὁ θεὸς τοῦ ξένου ἀνθρώπου ὃς διῆλθεν διὰ τοῦ δούλου αὐτοῦ εὐεργετῶν πάντας τοὺς καταδυναστευομένους ὑπὸ τοῦ διαβόλου. Καὶ φησὶν ὁ Ἀνδρέας· Ἀδελφοὶ οἱ κληθέντες ὑπὸ τοῦ λόγου καὶ ἐκλεχθέντες ὑπὸ τοῦ ὀνόματος αὐτοῦ· οὐ τοῦτο μόνον χάρις ἐστὶν ἵνα εἰς τὸν ἀποστείλαντά με πιστεύσητε, ἀλλ’ ἵνα καὶ ὑπὲρ αὐτοῦ ἀποθάνητε. παύσασθε οὖν θορύβους ποιοῦντες, μήποτε ὡς αἴτιοι στάσεως καὶ ἀρχηγοὶ πολέμου εὐθύνας ἀποδῶμεν καὶ οὐκ ὡς πολῖται θεοσεβείας· ἄφετε πορευθῶ πρὸς τὸν Αἰγεάτην· συγχωρήσατε τοῖς κρατοῦσίν με· ἀποθανὼν γὰρ μᾶλλον ὀφθήσομαι ὑμῖν σήμερον τὴν ὁδὸν τῆς ἀναστάσεως ὑποδεικνύων. Καὶ οὕτως μόλις καταπαύσας τοὺς ὄχλους παρέδωκεν ἑαυτὸν τοῖς δημίοις. οἳ δὲ θῆρες καὶ οὐκ ἄνθρωποι ὡς λύκοι εὑρόντες ἁπαλὸν ἀρνίον καὶ καλὸν ἁρπάσαντες ἀπήνεγκαν τῷ παμμιάρῳ Αἰγεάτῃ.

Καὶ ὁ Αἰγεάτης ἰδὼν τὸν μακάριον Ἀνδρέαν εἶπεν· Εἰπὲ ὦ ξένε ἄνθρωπε καὶ τοῦ τόπου καὶ τοῦ τρόπου καὶ τοῦ ἡμετέρου αἵματος, τίνι πεποιθὼς εἰσῆλθες εἰς τοὺς βασιλευομένους τόπους Καίσαρος καὶ τὴν σεβάσμιον προσκαύησιν τῶν θεῶν ἡμῶν ἀπώλεσας; τινὶ δὲ ἐσταυρωμένῳ προσέχειν ὅλην τὴν Ἀχαΐαν προσέταξας· καὶ τὴν πόλιν Πάτραν ἄνευ δόρατος εἰληφότας.

Καὶ ὁ μακάριος Ἀνδρέας ἐκτείνας τὴν χεῖρα εἶπεν· Εὖ γε. εὖ γε· καλὸς θεός μου ἤγαγέν σε, ᾧ πέποιθα, δι’ οὗ τὸ μὲν στῖφος τῶν δαιμόνων εἰς ἄβυσσον ῥέριπται, ἡ δὲ φάλαγξ τῶν θεῶν ἡμῶν εἰς καπνὸν ἀναλέλυται, τὰ δὲ εἴδωλα ὑμῶν ὡς ὁρᾷς εἰς οὐδὲν μεταπεποίηνται· ὅρα τὸ ἔργον ἀνθύπατε καὶ στόχασαι τὸν θεόν μου· ἐννόησον τὴν ἀπώλειαν τῶν θεῶν ὑμῶν καὶ τὸν ἐμὸν θεὸν δόξασον. αὐτὸς γάρ ἐστιν ὁ παντοκράτωρ θεὸς λόγος, ὁ πρὸ πάντων αἰώνων ὑποστάς· ὁ τὴν ἐξουσίαν καὶ κυρίαν λαβὼν παρὰ τοῦ πατρὸς κρῖναι ζῶντας καὶ νεκρούς· ὁ θεὸς ὢν τῇ ἰδίᾳ δυνάμει σῶμα ἀναλαβὼν ἦλθεν εἰς τὸν κόσμον καὶ ἡμᾶς τοὺς ἀποστόλους ἐξελέξατο καὶ ἔδωκεν ἡμῖν ἐξουσίαν διαδραμεῖν εἰς πάντα τὰ ἔθνη κηρῦξαι τῷ ὀνόματι αὐτοῦ μετάνοιαν καὶ ἄφεσιν ἁμαρτιῶν, ὅπως ἀποστραφεῖσα ἡ ἀνθρωπότης τὴν θεομάχον πολυθεΐαν, τὸν ἕνα καὶ μόνον θεὸν ἐπιγνοῦσα, αὐτῷ προσκυνήσῃ καὶ αὐτῷ μόνῳ λατρεύσῃ· διὰ τοῦτο καὶ σὲ ἐξαπέστειλεν ἐνταῦθα, ἵνα ἐὰν ἀκούσας εἰς αὐτὸν πιστεύσῃς σωθήσει, εἰ δὲ ἀπιστήσας ἀνανεύσεις κατακριθήσει μετὰ τῶν λεγομένων θεῶν σου.

Ὁ δὲ παμμίαρος Αἰγεάτης ὡς ἀσπὶς βύσας τὰ ὦτα μὴ θελήσας τοῦ ἀληθινοῦ σοφοῦ ἀκοῦσαι εἶπεν· Ὦ ματαιόφρον καὶ ξένου τινὸς ὀνόματος ἐφευρετά, ἀπόλαυε τῶν ἐμῶν δωρεῶν. Καὶ μάστιξιν μαστιγώσας αὐτὸν ἐκέλευσεν σταυρωθῆναι. καὶ ὁ μακάριος ἀπόστολος ἐξερχόμενος εἶπεν· καλὸς εἶ Ἰησοῦ Χριστὲ ὅτι ἐκόσμησας ἡμᾶς τῷ σῷ ὅπλῳ καὶ ἐστεφάνωσας ἡμᾶς τῇ σῇ χάριτι· δέχου με λοιπὸν εἰς τὰς αἰωνίους σου σκηνάς· ἀνάπαυε ἀπὸ τοῦ νῦν ἀπὸ τῶν ἀνιάτων μου πόνων· λυσιπόνιόν μου γενοῦ καὶ λῦσόν μου τὸ σῶμα, ἵνα ἡ ψυχή μου μετὰ ἀγγέλων χορεύουσα αἰνέσῃ σε. Ὡς δὲ ἦλθεν ἐπὶ τὸν σταυρόν, πᾶν τὸ πλῆθος ἐβόα· Ἀνοσία κρίσις τοῦ Αἰγεάτου· ξένον ἄνδρα μηδὲν ἀδικήσαντα κατέκρινεν σταυρῷ· ὢ ἄδικος κρίσις· αἶρε ἀνθύπατε κἂν ἡμᾶς τοὺς πολλὰ ἁμαρτήσαντας καὶ μὴ τὸν δίκαιον.

Ὡς δὲ ἦλθεν ἐπὶ τὸν τόπον, βλέπει τὸ ξύλον πεπηγμένον· καὶ ἀπολιπὼν πάντας πρόσεισι τῷ σταυρῷ καὶ φησὶν αὐτῷ μετὰ φωνῆς· Χαῖρε ὦ σταυρέ· καὶ γὰρ χαίροις· εὖ γε οἶδα καὶ ἀναπαυόμενόν σε λοιπὸν ἐκ πολλοῦ κεκμηκότα πεπηγμένον καὶ ἀναμένοντά με· ἧκον ἐπὶ σὲ ὃν ἐπίσταμαι ἴδιόν μου· ἧκον πρὸς σὲ τὸν ποθήσαντά με· γνωρίζω σου τὸ μυστήριον δι’ ὃ καὶ πέπηγας· πέπηξαι γὰρ ἐν τῷ κόσμῳ ἵνα τὰ ἄστατα στηρίξῃς· καὶ τὸ μέν σου εἰς οὐρανοὺς ἀνατείνεται ἵνα τὸν ἄνθρωπον λόγον σημαίνῃς· τὸ δέ σου ἥπλωτο δεξιᾷ καὶ ἀριστερᾷ ἵνα τὴν φοβερὰν καὶ ἀντικειμένην δύναμιν τροπώσῃ καὶ τὸν κόσμον συναγάγῃ εἰς ἕν· τὸ δέ σου πέπηκται εἰς γῆν ἵνα τὰ εἰς γῆν καὶ τὰ ἐν τοῖς καταχθονίοις συνάψῃς τοῖς ἐπουρανίοις· ὦ σταυρὲ μηχάνημα σωτηρίας τοῦ ὑψίστου· ὦ σταυρὲ τρόπαιον νίκης Χριστοῦ κατ’ ἐχθρῶν· ὦ σταυρὲ ἐπὶ γῆς φυτευθεὶς καὶ τὸν καρπὸν ἐν οὐρανοῖς ἔχων· ὦ ὄνομα σταυροῦ, πρᾶγμα ἀνάμεστον ὅλων· εὖ γε ὦ σταυρὲ τὴν περιφέρειον τοῦ κόσμου πεδήσας· εὖ γε μορφὴ συνέσεως τὴν ἄμορφην τὴν σὴν μορφώσας· εὖ γε ἀφανὴς κόλασις χαλεπῶς κολάζουσα τὴν ὑπόστασιν τῆς πολυθέου γνώσεως καὶ τὸν αὐτῆς ἐφευρετὴν ταύτην ἐκ τῆς ἀνθρωπότητος ἐκδιώκων· εὖ γε ὦ σταυρὲ τὸν δεσπότην ἐκδυσ.μενος καὶ τὸν λῃστὴν καρποφορήσας καὶ τὸν ἀπόστολον εἰς μετάνοιαν καλέσας καὶ ἡμᾶς δέξασθαι μὴ ἀπαξιώσας. ἀλλὰ μέχρι πόσου λέγω ταῦτα καὶ οὐ περιπλέκομαι τῷ, ἵνα ἐν τῷ σταυρῷ ζωοποιηθῶ, διὰ σταυροῦ τὸν κοινὸν θάνατον τοῦ βίου ἐξέλθω. προσέρχεσθε οἱ ὑπηρέται τῆς ἐμῆς χαρᾶς καὶ οἱ διάκονοι τοῦ Αἰγεάτου καὶ πληροῦτε τῶν ἀμφοτέρων τὸ βούλημα καὶ προσδεσμεῖτε τὸν ἀμνὸν τῷ πάθει, τὸν ἄνθρωπον τῷ δημιουργῷ, τὴν ψυχὴν τῷ σωτῆρι.

Καὶ εἰπόντος αὐτοῦ ταῦτα προσελθόντες οἱ δήμιοι κατέδησαν αὐτοῦ τοὺς πόδας καὶ τὰς χεῖρας, καὶ οὐ καθήλωσαν αὐτόν· ταύτην γὰρ τὴν ἐντολὴν εἶχον παρὰ τοῦ Αἰγεάτου· ἐβούλετο γὰρ αὐτὸν ἠρτημένον ἀνι.σαι καὶ νυκτὸς ζῶντα ὑπὸ κυνῶν ἀναλωθῆναι. τετάρτης δὲ ἡμέρας διαγενομένης καὶ τῶν αὐτῶν νυκτῶν διελθουσῶν οὐ συνέπεσεν τὸ πρόσωπον τοῦ ἀποστόλου, οὐκ ἠσθένησεν τῇ φωνῇ, οὐκ ἠτόνησεν τοῖς μέλεσιν, οὐκ ἐστέναξεν οὐδὲ ἐδάκρυσεν· ὥστε πάντα τὸν ὄχλον μακαρίζειν αὐτόν, δοξάζειν δὲ τὸν θεὸν τὸν τρέφοντα καὶ ἐνδυναμοῦντα τοὺς ἐπ’ αὐτὸν ἠλπικότας.

Καὶ ὁ Αἰγεάτης ἀκούσας ὅτι ἔτι ζῇ ἐθαύμασεν καὶ δρομαῖος ὥρμα πρὸς αὐτόν· καὶ ὡς εἶδεν ὁ ἀπόστολος ἑστῶτα αὐτὸν ἄντικρυς αὐτοῦ, εἶπεν αὐτῷ μεγάλῃ τῇ φωνῇ· Τί ἐλήλυθας Αἰγεάτα πρὸς τὸν μὴ σόν; τί κατανοεῖς τὸν κρεμάμενον; τί ἐκπλήσσῃ τὸν δεθέντα; ῥῦσαι σεαυτοῦ τὴν ψυχήν· πίστευσον εἰς τὸν ἀποστείλαντά με Χριστόν· ἀνάβλεψον τοῖς ὀφθαλμοῖς καὶ ἴδε τὸ μακάριον φῶς Ἰησοῦν· ἅπλωσόν σου τὸ ἡγεμονικὸν τῆς ψυχῆς καὶ δέξαι τὴν γνῶσιν τοῦ πρώτου λόγου· ἀπόθου τὴν ἄγνοιαν· μὴ πηρώσῃς σου τοὺς λογισμούς· μὴ ἀπολέσῃς σου τοὺς κατ’ εἰκόνα· μὴ στερήσῃς τῶν ἀγαθῶν· μὴ κατακριθῇς μᾶλλον ἀπειθήσας· μὴ καταποθῇς ὑπὸ τοῦ ὄφεως· μὴ σε ἁρπάσῃ ὡς λέων· ἡδυνθήτω ἡ ζωὴ τὰ ἐν τῷ ξύλῳ. καὶ πίστευσον τῷ σταυρωθέντι· καλὸς ὁ σταυρός· ζωοποιὸς γάρ ἐστιν. καλὸς ὁ ἐπὶ σταυροῦ κρεμασθείς· καθαιρέτης γὰρ τῶν δαιμόνων ἐστιν. λυτρωτὴς γάρ ἐστιν τῶν ψυχῶν καὶ βραβευτὴς τῶν ἀθλούντων. ἀλλὰ τί τοσαῦτα λέγω; δεῦρο Χριστὲ πρός με· ἀπόλυσον τὸν δοῦλον ἐλεύθερον, τὸν ἀσθενῆ ὑγιῆ, τὸν θνητὸν ἀθάνατον, τὸν φθαρτὸν ἄφθαρτον, τὸν δεθέντα λελυμένον, τὸν γήινον ἐπουράνιον, ἵνα δι’ ἐμοῦ οἱ πιστεύοντες σωθῶσιν καὶ γένωμαι κἀγὼ μάρτυς ἀληθὴς τῆς σῆς θεότητος.

Καὶ εἰπὼν ταῦτα καὶ δοξάσας ἐπὶ πλεῖον τὸν κύριον παρέδωκεν τὸ πνεῦμα σὺν τῇ εὐχαριστίᾳ. καὶ θαυμάσαντες πάντες ἔκραξαν· Μέγας ὁ θεὸς Ἀνδρέου· εἷς ὁ θεὸς τοῦ ξένου· ἀγαθὸς ὁ θεὸς τῶν χριστιανῶν· Χριστὲ σῷζε πάντας ἡμᾶς καθὼ. ἔσωσας τὸν Ἀνδρέαν τὸν ἐπ σοι ἠλπικότα.

Μετὰ δὲ τὴν ἔξοδον τοῦ ἀποστόλου ἡ γυνὴ τοῦ γεάτου ἅμα τῷ Στρατοκλεῖ ελθοῦσα τῷ στραυρῷ ἐξέλυσεν τὸ λείψανον τοῦ ἀποστόλου· καὶ κηδεύσαντες πιστῶς ἀπέθεντο ἔξω τῆς πόλεως. καὶ αὐτὴ κατακολουθήσασα τῷ Χριστῷ ἐχωρίσθη τοῦ Αἰγεάτου διὰ τὴν θηριώδη αὐτοῦ ψυχὴν καὶ πολιτείαν· ἑλομένη βίον σεμνὸν καὶ ἤρεμον ἀγάπῃ Χριστοῦ μακάριον ζῶσα σὺν τοῖς ἀδελφοῖς διῆγεν. ὁ δὲ Αἰγεάτης δηχθεὶς τὴν ψυχὴν καὶ τὸ συνειδὸς κεκακωμένος ἀναστὰς νυκτὸς καὶ λαθὼν πάντας ἔρριψεν ἑαυτὸν ἀπὸ ὕψους μεγάλου καὶ συντριβεὶς διερράγη καὶ διαρρηχθεὶς κατέστρεψεν τὸν βίον· καὶ ὁ Στρατοκλῆς ὁ τοῦ Αἰγεάτου ἀδελφὸς παραλαβὼν τὴν κτῆσιν αὐτοῦ καὶ πωλήσας πτωχοῖς ἅπασαν διέσπειρεν, προσδεχόμενος καὶ αὐτὸς τὴν βασιλείαν τῶν οὐρανῶν.

Ἐμαρτύρησεν δὲ ἅγιος ἀπόστολος κατὰ Ἀσιανοὺς μηνὸς περὶτ ἕκτῃ, κατὰ δὲ Ῥωμαίους μηνὶ νοεμβρίω λ́, βασιλεύοντος τοῦ κυρίου ἡμῶν Ἰησοῦ Χριστοῦ, ᾧ ἡ δόξα εἰς τοὺς αἰῶνας τῶν αἰώνων. ἀμήν.
 