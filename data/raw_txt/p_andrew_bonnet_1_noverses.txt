Ἃ τοῖς ὀφθαλμοῖς ἡμῶν ἴδομεν πάντες οἱ πρεσβύτεροι καὶ οἱ διάκονοι τῶν ἐκκλησιῶν Ἀχαΐας γεγράφαμεν πάσαις ταῖς ἐκκλησίαις ταῖς ἐν τῇ ἀνατολῇ καὶ δύσει καὶ μεσημβρίᾳ καὶ ἄρκτρῳ ἐν ὀνόματι Χριστοῦ διακειμέναις· εἰρήνη ὑμῖν καὶ πᾶσι τοῖς πιστεύουσιν εἰς ἕνα θεὸν τέλειον ἐν τριάδι· ἀληθῆ πατέρα γεννήτορα· ἀληθῆ υἱὸν γεννητὸν ἐκ πατρός· ἀληθὲς πνεῦμα ἅγιον ἐκπορευόμενον ἐκ πατρὸς καὶ ἐν υἱῷ διαμένον· ἵνα γνωσθῇ ἕν πνεῦμα ἅγιον εἶναι ἐν πατρὶ καὶ υἱῷ, καὶ τοσοῦτον εἶναι τὸν μονογενῆ υἱῷ ὅσον ὁ γεννήσας οἶδεν. ταύτην τὴν πίστιν μεμαθήκαμεν παρὰ τοῦ ἁγίου Ἀνδρέου τοῦ ἀποστόλου τοῦ κυρίου ἡμῶν Ἰησοῦ Χριστοῦ· οὗ τὴν μαρτυρίαν οἱ παρόντες ἴδομεν ἐν οἷς δυνάμεθα ἀφηγούμεθα.

Αἰγέας οὖν ὕπατος τὴν τῶν Πατρῶν πόλιν εἰσελθὼν ἤρξατο κρατεῖν καὶ συνωθεῖν τοὺς τῷ Χριστῷ πιστεύοντας εἰς τὰς θυσίας τῶν εἰδώλων· ᾧ προσδραμὼν ὁ ἅγιος Ἀνδρέας εἶπεν· Ἔδει σε τὸν δοκοῦντα κριτὴν εἶναι ἀνθρώπων τὸν οὐράνιον κριτήν σου ἐπιγνῶναι καὶ ἐπεγνωκότα σέβεσθαι καὶ σεβόμενον τὸν ἀληθινὸν θεὸν ἐκ τῶν μὴ ὄντων ἀληθινῶν θεῶν τὸν νοῦν ἀποστρέψαι. Αἰγέας εἶπεν· σὺ εἶ Ἀνδρέας ὁ καταστρέφων τοὺς ναοὺς τῶν θεῶν καὶ ἐκπλανῶν τοὺς ἀνθρώπους πρὸς ἀναιδῆ θρησκείαν ἥνπερ ἀρτίως οἱ Ῥωμαίων ἄρχοντες ἐξαλειφθῆναι ἐκέλευσαν; Ὁ ἅγιος Ἀνδρέας εἶπεν· Οἱ τῶν Ῥωμαίων ἄρχοντες οὔπω ἔγνωσαν τὴν ἀλήθειαν καὶ ὅτι ὑπὲρ σωτηρίας τῶν ἀνθρώπων ἐλθὼν ὁ τοῦ θεοῦ υἱὸς ἐδίδαξεν ταῦτα τὰ εἴδωλα οὐχὶ μόνον θεοὺς μὴ εἶναι, ἀλλ’ εἶναι δαιμόνια ὀλέθρια ἐχθραίνοντα τῷ ἀνθρωπίνῳ γένει. οἳ τοιαῦτα διδάσκουσι τοὺς ἀνθρώπους ὅπως τῷ θεῷ προσκρούσωσιν, ἵνα ἐν τῷ προσκροῦσαι αὐτοὺς αὐτῷ ἀποστραφῃ καὶ μὴ εἰσακούσῃ, καὶ ἀποστραφέντος αὐτοῦ καὶ μὴ εἰσακούοντες κατασχεθῶσιν ὑπὸ τοῦ διαβόλου αἰχμάλωτοι καὶ ἐπὶ τοσοῦτον αὐτοῖς ἐμπαίξῃ ἕως οὗ ἐκ τοῦ σώματος ἐξέλθωσιν κατακεκριμένοι καὶ γυμνοί, μηδὲν μεθ’ ἑαυτῶν ἐκτὸς ἁμαρτιῶν βαστάζοντες.

Αἰγέας εἶπεν· Ταῦτα ὑπέρογκα καὶ μάταια εἰσὶν ῥήματα· ὁ γὰρ Ἰησοῦς ὑμῶν ἐν τῷ κηρύσσειν ταῦτα Ἰουδαῖοι αὐτὸν ἐν τῷ σταυρῷ προσήλωσαν. Ὁ ἅγιος Ἀνδρέας ἀπεκρίθη· Ὢ εἰ ἤθελες εἰδέναι τὸ μυστήριον τοῦ σταυροῦ ἐπιθυμητῇ ἀγάπῃ ὁ κτιστὴς τοῦ γένους τῶν ἀνθρώπων ὑπὲρ συστάσεως ἡμετέρας τοῦτον τὸν σταυρὸν οὐχὶ ἄκων ἀλλ’ ἑκὼν ἐδέξατο. Αἰγέας εἶπεν· Τὸ προδοθῆναι αὐτὸν παρὰ τοῦ μαθητοῦ αὐτοῦ καὶ ὑπὸ Ἰουδαίων κρατηθῆναι καὶ τῷ ἡγεμόνι προσενεχθῆναι καὶ ἐν τῇ αἰτήσει τῶν Ἰουδαίων παρὰ τῶν στρατιωτῶν ἡγεμόνος σταυρωθῆναι κελεύσαντος, πῶς σὺ λέγεις αὐτὸν προθέσει ὑπομεῖναι σταυρόν; Ὁ ἅγιος Ἀνδρέας ἀπεκρίθη· Διὰ τοῦτο ἐγὼ λέγω αὐτὸν προθέσει ὅτι ἐν τῷ ἅμα μετ’ αὐτοῦ ἤμην· καὶ μέλλων προδίδοσθαι ὑπὸ τοῦ ἰδίου μαθητοῦ προεῖπεν ἡμῖν πρὸ τοῦ παραδοθῆναι καὶ σταυρωθῆναι ὑπὲρ τῆς σωτηρίας τῶν ἀνθρώπων ὅτι Μετὰ τρεῖς ἡμέρας ἐγείρομαι. Ὅθεν τῷ ἀδελφῷ μου Πέτρῳ εἰπόντι αὐτῷ· Ἵλεως σοι κύριε, μὴ γένοιτο τοῦτο, ὀργισθεὶς οὕτως εἴρηκεν αὐτῷ· Ὕπαγε ὀπίσω μου Σατανᾶ, ὅτι οὐ φρονεῖς τὰ τοῦ θεοῦ. Καὶ πῶς τελείως ἡμᾶς ἐστήριξεν ὅτι ἑκὼν τὸ πάθος ἀνεδέξατο, ἔλεγεν ἡμῖν· Ἐξουσίαν ἔχω θεῖναι τὴν ψυχήν μου καὶ ἐξουσίαν ἔχω πάλιν λαβεῖν αὐτήν. Τέλος ἐν ὅσῳ ἐδείπνει μεθ’ ἡμῶν λέγει ὅτι Εἷς ἐξ ὑμῶν παραδώσει με· Καὶ ἐν ταύτῃ τῇ φωνῇ θλιβῆναι πάντας ἐποίησεν· καὶ εἴρηκεν ὅτι Μεθ’ οὗ ἐγὼ βάψω ἐν τῷ τρυβλίῳ τὴν χεῖρα μου, αὐτός ἐστιν ὁ παραδιδούς με. Ἤτοι ἐνὶ τῶν συμμαθητῶν ἡμῶν καὶ τὰ μέλλοντα καθάπερ παρελθόντα εἰπὼν ἔδειξεν ἑαυτὸν προθέσει παραδοθέντα· οὔτε γὰρ τὸν προδότην ἔφυγεν· καὶ εἰς τὸν τόπον ὅπου ἐγίνωσκεν αὐτὸν ἐληλυθότα ἐπέμεινεν.

Αἰγέας εἶπεν· Θαυμάζω τὸν φρόνιμον ἄνδρα τοῦτον ὃν ἐν οἵῳ ποτε συμφώνῳ, ἢ ἑκόντα ἢ μὴ ἑκόντα, ὅμως δὲ τῷ σταυρῷ ὁμολογεῖς προσηλῶσθαι. Ὁ ἅγιος Ἀνδρέας ἀπεκρίθη· Τοῦτο ἐστιν ὃ προεῖπον· μέγα μυστήριον τὸ τοῦ σταυροῦ· ὃ ἐὰν θελήσῃς ἀκοῦσαι λέξω. Αἰγέας εἶπεν· Μυστήριον οὐ δύνασθαι λέγεσθαι ἀλλὰ τιμωρία. Ὁ ἅγιος Ἀνδρέας ἀπεκρίθη· Αὐτὴν τὴν τιμωρίαν μυστήριον οὖσαν ἀναπλάσεως τῆς ἀνθρωπότητος, ἐὰν νουνεχῶς ἀκούσῃς, πεισθήσῃ. Αἰγέας εἶπεν· Ἐγὼ μὲν νουνεχῶς ἀκούσομαι· σὺ δὲ ἐὰν μὴ συγκεραστικῶς μου ἀκούσῃς, αὐτὸ τὸ τοῦ σταυροῦ μυστήριον ἐν σεαυτῷ ἀναδέξῃ. Ὁ ἅγιος Ἀνδρέας ἀπεκρίθη· Ἐγὼ εἰ τὸν σταυρὸν ἐδειλίων, τὴν δόξαν τοῦ σταυροῦ οὐκ ἂν ἐκήρυττον. Αἰγέας εἶπεν· Ὁ ἀσαφής σου λόγος κηρύττει σταυρὸν κολάσεως ὅτι διὰ κακοτεχνίας κόλασιν οὐ φοβεῖσαι θανάτου. Ὁ ἅγιος Ἀνδρέας ἀπεκρίθη· Οὐχὶ διὰ κακοτεχνίας ἀλλὰ διὰ πίστεως οὐ φοβοῦμαι κόλασιν θανάτου. ὁ γὰρ θάνατος τῶν ἁμαρτωλῶν πονηρός. καὶ διὰ τοῦτο ἀκουστόν σοι ποιήσασθαι θέλω τὸ τοῦ σταυροῦ μυστήριον ὅπως διορθωσάμενός σε καὶ πιστεύσας πρὸς οἰκοδομὴν τῆς σῆς ψυχῆς οἵῳ δὴ ποτε τρόπῳ καταλάβῃς. Αἰγέας εἶπεν· Τοῦτο οἰκοδομεῖται ὃ φαίνεται ἀπολελωκός· μὴ γὰρ ἡ ψυχή μου ἀπώλετο ἵνα πρὸς οἰκοδομὴν αὐτοῦ ἐλθεῖν πειρασθῶ διὰ πίστεως ἧς λέγεις;

Ὁ ἅγιος Ἀνδρέας ἀπεκρίθη Τοῦτο ἐστιν ὃ εἰρηκέναι σε ἐπεθύμουν ἵνα ἐν τῷ ἀπολελωκυίας τὰς πασῶν ἀνθρώπων ψυχὰς διδάξω, δικαίαν τὴν οἰκοδομὴν αὐτῶν καὶ διὰ τοῦ μυστηρίου τοῦ σταυροῦ ἐφαπλώσω ταύτην. ὁ γὰρ πρῶτος ἄνθρωπος διὰ τοῦ ξύλου τῆς παραβάσεως θάνατον ἐπήγαγεν· καὶ ἀναγκαῖον ἦν τὸ γένος τῶν ἀνθρώπων ἵνα διὰ τοῦ ξύλου τοῦ πάθους ὁ εἰσελθὼν θάνατος ἐκβληθῇ. καὶ ὅτι ἐξ ἀμώμου γῆς ἐγεγόνει ὁ πρῶτος ἄνθρωπος ὁ διὰ ξύλου παρακοῆς τῷ κόσμῳ θάνατον εἰσενέγκας, ἀναγκαῖον ἦν ἐξ ἀμώμου παρθένου κυηθεὶς ὁ τέλειος ἄνθρωπος, ἐν ᾧ ὁ τοῦ θεοῦ υἱὸς ὁ πρώην ποιήσας τὸν ἄνθρωπον, ζωὴν τὴν αἰώνιον, ἣν ἀπώλεσαν διὰ τοῦ Ἀδὰμ οἱ ἄνθρωποι, ἑτοιμάσῃ, εἶθ’ οὕτως διὰ τοῦ ξύλου τοῦ σταυροῦ τὸ ξύλον τῆς ἐπιθυμίας ἀποκλείσῃ, ἐκτείνῃ ἐν τῷ σταυρῷ τὰς ἀχράντους χεῖρας ὑπὲρ χειρῶν ἑκουσίως ἐκτεταμένων, ἀντὶ ἡδυτάτης τροφῆς τοῦ ξύλου τῆς παρακοῆς τροφὴν χολῆς λαβών, καὶ ἐν ἑαυτῷ δεξάμενος τὸ θνητὸν ἡμῶν τὴν ἑαυτοῦ ἀθανασίαν ἡμῖν προσήνεγκεν.

Αἰγέας εἶπεν· Ταῦτα τὰ ῥήματα τοῖς πιστεύουσίν σοι δυνήσει λαλεῖν· ἐμοὶ δὲ εἰ μὴ τοῦτο συνθῇς ὅπως θυσίαν τοῖς παντοκράτορσι θεοῖς προσενέγκῃς, ἐν αὐτῷ τῷ σταυρῷ ᾧ ἐπαινεῖς ῥαβδισθέντα σε προσηλώσω. Ὁ ἅγιος Ἀνδρέας ἀπεκρίθη· Τῷ παντοκράτορι θεῷ, ὃς εἷς ἐστιν ἀληθινός, ἐγὼ πᾶσαν ἡμέραν θυσιάζω, οὐχὶ θυμιάματος καπνὸν οὐδὲ ταύρων μυκωμένων σάρκας οὔτε τράγων αἷμα, ἀλλ’ ἄμωμον ἀμνὸν καθ’ ἡμέραν ἐν θυσιαστηρίῳ τοῦ σταυροῦ θύω· οὗ τὰς σάρκας μετὰ τὸν πάντα τὸν πιστῶν λαὸν φαγεῖν καὶ τὸ αἷμα αὐτοῦ πιεῖν ὁ τυθεὶς ἀμνὸς ἀκέραιος διαμένει καὶ ζῶν. καὶ μετὰ τὸ πάνυ ἀληθῶς αἱ σάρκες αὐτοῦ βεβρῶσθαι παρὰ τοῦ λαοῦ καὶ πάνυ ἀληθῶς τὸ αἷμα αὐτοῦ ποθῆναι ἀκέραιος ὡς προεῖπον διαμένει καὶ ζῶν. Αἰγέας εἶπεν· Πῶς δύναται τοῦτο γενέσθαι; Ὁ ἅγιος Ἀνδρέας ἀπεκρίθη· Εἰ θέλεις εἰδέναι πῶς δύναται τοῦτο γενέσθαι, ἀνάλαβε μορφὴν μαθητοῦ, ἵνα δυνηθῇς διδαχθῆναι ὃ ζητεῖς. Αἰγέας εἶπεν· Ἐγὼ παρὰ σοῦ βασάνους τούτου χάριν ἀπαιτήσω. Ὁ ἅγιος Ἀνδρέας ἀπεκρίθη· Θαυμάζω σε ἄνθρωπον ὄντα συνετὸν εἰς τοσαύτην ἀσυνεσίαν ἐξοκείλαντα τοῦ νομίζειν σε διὰ βασάνων ἐφαπλῶσαι τὰς θείας θυσίας. ἤκουσας τὸ μυστήριον τῆς θυσίας· ἐὰν πιστεύσῃς τὸν Χριστὸν υἱὸν τοῦ θεοῦ τὸν σταυρωθέντα ὑπὸ τῶν Ἰουδαίων ἀληθῆ θεὸν εἶναι, ἐφαπλώσω σοι οἵῳ πρόπῳ ζῇ ὁ ἀμνὸς ὁ μετὰ τὸ τυθῆναι καὶ βρωθῆναι ἀκέραιος καὶ ἄμωμος ἐν τῇ αὐτοῦ βασιλείᾳ διαμένων. Αἰγέας εἶπεν· Καὶ πῶς ἄμωμος ἐν βασιλείᾳ διαμένει ἐν τῷ σφαγῆναι καὶ παρὰ παντὸς τοῦ λαοῦ καθὼς λέγεις βρωθῆναι; Ὁ ἅγιος Ἀνδρέας ἀπεκρίθη· Ἐὰν πιστεύσῃς ἐξ ὅλης καρδίας σου, μαθεῖν δυνήσῃ· εἰ δὲ μὴ πιστεύσεις, οὐδέποτε δυνήσῃ καταλαβεῖν πρὸς τελείωσιν τῆς ἀληθείας.

Τότε ὀργισθεὶς Αἰγέας ἐκέλευσεν αὐτὸν ἐν φυλακῇ φρουρηθῆναι· ἐν ᾗ κατακλείστου αὐτοῦ ὄντος ἦλθεν πρὸς αὐτὸν τὸ πλῆθος πάσης τῆς χώρας, ὥστε θελῆσαι τὸν Αἰγέαν ἀποκτεῖναι καὶ Ἀνδρέαν τὸν ἀπόστολον τῶν θυρῶν κεκλεισμένων διασῶσαι· οὓς ὁ ἅγιος Ἀνδρέας τούτοις τοῖς λόγοις παρῄνεσεν λέγων· μὴ θελήσητε τὴν ἡσυχίαν τοῦ κυρίου ἡμῶν Ἰησοῦ Χριστοῦ εἰς ἀνασοβὴν διαβολικὴν διεγεῖραι. καὶ γὰρ ὁ κύριος παραδοθεὶς πᾶσαν ὑπομονὴν ὑπεδείξατο· οὐκ ἐφιλονείκησεν, οὐκ ἔκραξεν, οὐδὲ ἐν ταῖς πλατείαις τις αὐτοῦ ἤκουσεν κράζοντος. σχῆτε οὖν σιωπὴν καὶ εἰρήνην καὶ ἡσυχίαν, καὶ μὴ τὸ ἐμὸν μαρτύριον ἐμποδίσητε ἀλλὰ καὶ ἑαυτοὺς ὑμᾶς μᾶλλον καθάπερ ἀθλητὰς τῷ κυρίῳ ἑτοιμάσατε, ὅπως νικήσητε ἀπειλὰς ἀφόβῳ ψυχῇ, τὰς δὲ πληγὰς διὰ τῆς ῥώσεως τοῦ σώματος ὑπενέγκητε. εἰ γὰρ φόβος ἐκφοβεῖ, ἐκεῖνος ἐστιν ἐπτοημένος ὁ τέλος μὴ ἔχων· ἐπεὶ ὁ ἀνθρώπινος φόβος καπνοῦ ὅμοιός ἐστιν καὶ αἴφνης διεγερθεὶς καταπραΰνεται. καὶ ἐὰν εἰσιν πόνοι ἐπτοημένοι, ἐκεῖνοί εἰσιν οἱ οὕτως ἀρχόμενοι ὥστε μηδέποτε τέλος ἔχειν. οὗτοι γὰρ οἱ πόνοι ἢ ἐλαφροί εἰσιν καὶ ὑπομονητικοί, ἢ βαρεῖς καὶ τάχιον τὰς ψυχὰς ἐκφέρουσιν. ἐκεῖνοι δὲ οἱ πόνοι αἰώνιοί εἰσιν, ὅπου καθημερινὸς ὀδυρμὸς καὶ οἰμωγαὶ καὶ ὀλολυγμὸς καὶ ἀτελεύτητος κρίσις, ἔνθα ὁ Αἰγέας ὁ ὕπατος πορευθῆναι οὐ πτοεῖται. γίνεσθε οὖν μᾶλλον ἕτοιμοι πρὸς τοῦτο ἵνα διὰ τῶν προσκαίρων θλίψεων εἰς τὴν αἰωνίαν χαρὰν φθάσητε, ἔθνα πάντοτε εὐφρανθῆτε, πάντοτε ἐξανθήσητε, ἀεὶ σὺν Χριστῷ βασιλεύσητε.

Ταῦτα καὶ τὰ τούτων ὅμοια τοῦ ἁγίου Ἀνδρέου τοῦ ἀποστόλου δι’ ὅλης τῆς νυκτὸς τῷ λαῷ παραινοῦντος ἐν τῷ αὐγάζειν πρωῒ τὴν ἡμέραν ἀπέστειλεν Αἰγέας καὶ ἤγαγεν πρὸς ἑαυτὸν τὸν ἅγιον Ἀνδρέαν· καὶ καθίσας ἐπὶ τοῦ βήματος εἶπεν· Ἐδόκουν τῇ νυκτερινῇ σκέψει ἀποστρέψαι τὸν λογισμόν σου ἐκ τῆς ἀπαιδευσίας σου καὶ ἐκ τῆς τοῦ Χριστοῦ σου αἰνέσεως παύσασθαι, ὅπως δυνήσῃ μεθ’ ἡμῶν τὰς τῆς ζωῆς μὴ καταλεῖψαι χάριτας. ἀβέλτερον γάρ ἐστιν τοῦ λοιποῦ θελῆσαι εἰς τὸ τοῦ σταυροῦ πάθος πορευθῆναι, καὶ πυραῖς καὶ φλογαῖς χαλεπαῖς ἑαυτὸν παραστῆσαι. Ὁ ἅγιος Ἀνδρέας ἀπεκρίθη· Χάριτας ἔχειν σὺν σοὶ δυνήσομαι ἐὰν τῷ Χριστῷ πιστεύων καταλίπῃς τὸ σέβας τῶν εἰδώλων. ὁ γὰρ Χριστός με ἀπέσταλκεν εἰς ταύτην τὴν χώραν εἰς ἣν οὐ μικρὸν λαὸν ἐξεζήτησα τῷ κυρίῳ. Αἰγέας εἶπεν· Διὰ γὰρ τοῦτο θῦσαί σε συνωθῶ, ἵνα οὗτοι οἱ ὑπὸ σοῦ πλανηθέντες λαοὶ καταλείψωσιν τὴν ματαιότητα τῆς σῆς διδασκαλίας καὶ αὐτοὶ τοῖς θεοῖς θύσωσιν εὐαρέστους θυσίας· οὐδεμία γὰρ ἐγκατελείφθη ἐν τῇ Ἀχαΐᾳ πόλις ἐν ᾗ οὐκ ἀπευκταῖα καὶ κατεστραμμένα εἰσὶ τὰ τῶν θεῶν ἱερά· καὶ νῦν διὰ σοῦ πάλιν ἀνανεοῦται τῶν θεῶν τὸ σέβας, ὅπως καὶ οἱ θεοὶ οἱ κατὰ σοῦ ὀργισθέντες εὐμενισθῶσιν καὶ ἐν τῇ ἡμετέρᾳ δυνήσῃ φιλίᾳ διαμεῖναι· εἰ δὲ μή, διαφόρους ὑποίσῃ ὑπὲρ τῆς τῶν θεῶν ἐκδικήσεως βασάνους· καὶ τέλος πάντων ἐν τῷ σταυρῷ ᾧ ἐπαίνεσας κρεμάμενος ἐκλείψει. Ὁ ἅγιος Ἀνδρέας ἀπεκρίθη· Ἄκουσον υἱὲ θανάτου καὶ ἄχυρον αἰωνίῳ ηὐτρεπισμένον ἐμπυρισμῷ· ἄκουσον ἐμοῦ τοῦ δούλου κυρίου καὶ ἀποστόλου Ἰησοῦ Χριστοῦ· ἕως ποτὲ πραέως ἐγένετο ὁ κανὼν τῆς πίστεως, καθάπερ τέλειος τῆς ἀληθείας ἔκδικος γενόμενος, ἔδει σε καταφρονῆσαι τῶν ματαίων εἰδώλων καὶ θεὸν τὸν ἐν οὐρανοῖς ὄντα προσκυνῆσαι. ἀλλ’ ἐπειδὴ ἐν τῇ ἀκαθαρσίᾳ σου ἐπιμένεις καὶ νομίζεις με τὰς ἀπειλάς σου πτοεῖσθαι, ὃ δοκεῖ σοι πρὸς τιμωρίαν τελείως μερίμνησον· τοσοῦτον γὰρ τῷ ἐμῷ βασιλεῖ γενήσομαι εὐπρόσδεκτος ὅσον ὑπὲρ τοῦ ὀνόματος αὐτοῦ διαμείνω ἐν βασάνοις ὁμολογητής.

Τότε ὁ Αἰγέας ἐκέλευσεν αὐτὸν βασανίζεσθαι τεταμένον. καὶ ἐν τῷ ἀπαλλαγῆναι ἑπτὰ τετραδίοις τοὺς τύπτοντας αὐτὸν ἀνέστη καὶ ἠνέχθη ἐνώπιον αὐτοῦ· πρὸς ὃν Αἰγέας εἶπεν· Ἀκουσόν μου Ἀνδρέα καὶ ἐκ τῆς ἐκχύσεως τοῦ σοῦ αἵματος τὸν λογισμὸν ἀπόστρεψον· ὃ ἐὰν μὴ ποιήσῃς, ἐν τῷ σταυρῷ σε ποιήσω τελειωθῆναι. Ὁ ἅγιος Ἀνδρέας εἶπεν· Ἐγὼ τῷ σταυρῷ τοῦ Χριστοῦ δεδούλωμαι καὶ τοῦ σταυροῦ τὸ τρόπαιον μᾶλλον ἐπιθυμῆσαι ὤφελον ἢ πτοεῖσθαί. σὲ δὲ αἰωνία κρίσις ἡ κεχρεωστημένη παρελεύσεται, ἐὰν μετὰ τὸ δοκιμάσαι σε τὴν ἐμὴν ὑπομονὴν καὶ οὕτως πιστεύσῃς τῷ Χριστῷ. ἐγὼ γὰρ διὰ τὸν σὸν ὄλεθρον πτοοῦμαι. οὐχὶ διὰ τὸ ἐμὸν πάθος τετάραγμαι. ἡ γὰρ πάθησίς μου ἢ μιᾶς ἡμέρας διάστημα σχολάσει ἢ τὸ πολὺ δύο· ἡ δὲ σὴ κόλασις οὐδὲ διὰ χιλίων ἐτῶν δυνήσεται τελειωθῆναι· ὅθεν παῦσαι λοιπὸν τὰς ταλαιπωρίας σου προσθεῖναι καὶ πῦρ σεαυτῷ αἰώνιον ἀνάψαι.

Τότε θυμωθεὶς ὁ Αἰγέας τῷ σταυρῷ αὐτὸν προσηλωθῆναι ἐκέλευσεν, οὕτως δηλώσας τοῖς κεντιοναρίοις ἵνα δεθῇ τὰς χεῖρας καὶ τοὺς πόδας ὡς εἰς τριπάσσαλον τανυθῇ, ὅπως μὴ ἥλοις ἐμπαρεὶς τάχιον ἐκλείπῃ, ἀλλὰ μᾶλλον κριθῇ μακρὰν κρίσιν. ἐν τῷ οὖν ἀποφέρειν αὐτὸν τοὺς ὑπηρέτας ἐγένετο συνδρομὴ λαῶν κραζόντων· Δίκαιος ἄνθρωπος καὶ φίλος θεοῦ τί ἐποίησεν ἵνα ἐπενεχθῇ ἐν τῷ σταυρῷ; Ὁ δὲ ἅγιος Ἀνδρέας παρεκάλει τὸν λαὸν ἵνα μὴ ἐμποδίσωσιν τὴν πάθησιν αὐτοῦ· χαίρων γὰρ καὶ ἀγαλλιώμενος ἐπορεύετο καὶ μὴ παυόμενος τῆς διδασκαλίας. Ὡς δὲ ἦλθεν εἰς τὸν τόπον ὅπου ὁ σταυρὸς ἦν ἕτοιμος, ἰδὼν αὐτὸν μακρόθεν ἀνέκραξεν φωνῇ μεγάλῃ λέγων· Σῶσον σταυρὲ ὁ ἐν τῷ σώματι τοῦ Χριστοῦ ἐγκαινισθεὶς καὶ ἐκ τῶν μελῶν αὐτοῦ καθάπερ μαργαριτῶν κατακοσμισθείς· πρὸ τοῦ ἀνελθεῖν ἐν σοὶ ὁ κύριος φόβον ἐπίγειον εἶχες· ἀρτίως οὖν πόθον οὐράνιον ἐπέχων ἀντὶ δώρου κρέμασαι· ἐγνώσθης παρὰ τῶν πιστῶν ὅσας ἔχεις ἐν σοὶ χάριτας, πόσα δῶρα ἕτοιμα. ἀμέριμνος οὖν καὶ χαίρων ἔρχομαι πρὸς σέ, ὅπως καὶ σὺ ἀγαλιώμενος δέξῃ ἐμὲ τὸν μαθητὴν τοῦ ἐν σοὶ κρεμασθέντος, διότι πάντοτε ἀγαπητός σου ἐγενόμην καὶ ἐπεθύμησα περιπλακῆναί σοι. ὦ μακάριε σταυρέ, ὁ μεγαλοπρέπειαν καὶ ὡραιότητα ἐκ τῶν μελῶν τοῦ κυρίου δεξάμενος, πλειστάκις ἐπιθυμητέ, ἀγρύπνως ἐκζητούμενε καὶ φιλτάτῃ ψυχῇ ἡτοιμασμένε, λάβε με ἐκ τῶν ἀνθρώπων καὶ ἀπόδος με τῷ διδασκάλῳ μου ἵνα διὰ σοῦ ἀπολάβῃ ὁ διὰ σοῦ με λυτρωσάμενος. Καὶ ταῦτα εἰπὼν ἀπεδύσατο τὰ ἱμάτια αὐτοῦ καὶ παρέδωκεν τοῖς ἐτασταῖς· οἵ δὲ προσελθόντες ἦραν αὐτὸν ἐν τῷ σταυρῷ· καὶ τανύσαντες ἐν τοῖς σχοινίοις ἅπαν τὸ σῶμα αὐτοῦ καθὼς ἦν αὐτοῖς κελευσθὲν ἐκρέμασαν.

παρεγένοντο δὲ λαοὶ ὡς εἴκοσι χιλιάδων ἀνθρώπων· ἐν οἷς ἦν καὶ ὁ ἀδελφὸς Αἰγέα τοὔνομα Στρατοκλῆς· καὶ ὁμοῦ ἔκραζεν μετὰ τοῦ λαοῦ ἀδίκῳ κρίσει τὸν ἅγιον Ἀνδρέαν τοῦτο ὑπομεῖναι. ὁ δὲ ἅγιος Ἀνδρέας ἐνισχύων τοὺς λογισμοὺς τῶν πιστευόντων τῷ Χριστῷ ἐνουθέτει ὑπομεῖναι τὸν πρόσκαιρον πειρασμόν, μηδενὸς εἶναι λέγων ἄξιον τὸ πάθος πρὸς αὐτάρκειαν τῆς αἰωνίου ἀνταποδόσεως.

Ἐν τούτοις ἀπέρχεται πᾶς ὁ λαὸς μετὰ κραυγῆς εἰς τὸν οἶκον τοῦ Αἰγέα· καὶ πάντες ὁμοῦ κράζοντες ἔλεγον τὸν ἅγιον Ἀνδρέαν τὸν νηφαλέον, τὸν ἐνάρετον, τὸν καλὸν διδάσκαλον, τὸν ἐπιεικῆ, τὸν τίμιον μὴ ἐξεῖναι τοῦτο παθεῖν, ἀλλ’ ὀφείλει ἐκ τοῦ σταυροῦ κατενεχθῆναι, διότι λοιπὸν δευτέραν ἡμέραν ἔχων ἐν τῷ σταυρῷ τὴν ἀλήθειαν κηρύσσων οὐ παύεται.

Τότε Αἰγέας πτοούμενος τὸν λαὸν ὑπέσχετο κατενέγκαι αὐτὸν ἐκ τοῦ σταυροῦ. ἅμα δὲ τοῦ ἄρξασθαι αὐτὸν πορεύεσθαι θεασάμενος αὐτὸν ὁ ἅγιος Ἀνδρέας εἶπεν· Τί σὺ πρὸς ἡμᾶς Αἰγέα ἦλθες; ἦ μεταμεληθεὶς πιστεῦσαι ἐπεθύμησας; εἰ θέλεις πιστεῦσαι τῷ Χριστῷ, καθὼς ὑπεσχόμην ἀνεῳχθήσεταί σοι ἡ τῆς συγχωρήσεως θύρα. εἰ δὲ ἐπὶ τούτῳ μόνῳ ἦλθες τοῦ λῦσαί με, ἐγὼ ἐκ τούτου τοῦ σταυροῦ ζῶν ἐν τούτῳ τῷ σώματι κατενεχθῆναι οὐκ ἀνέχομαι. τὸν γὰρ βασιλέα μου θεωρῶ καὶ προσκυνῶ καὶ λοιπὸν ἐνώπιον αὐτοῦ παρίσταμαι. ἀλλ’ ἐκ τῶν σῶν ταλαιπωριῶν πεπόνημαι ὅτι ἡτοίμασταί σοι ἡ αἰώνιος ἀπώλεια. δράμε οὖν ὑπὲρ σεαυτοῦ ταλαίπωρε ἐν ὅσῳ δύνῃ, τότε ἄρξῃ θελῆσαι ὅτε οὐ δυνήσῃ.

Βάλλοντες δὲ τὰς χεῖρας ἐν τῷ σταυρῷ οἱ ὑπηρέται οὐκ ἠδύναντο φθάσαι αὐτόν. καὶ ἐκ τῶν ἐκεῖσε ἕτεροι ἠγωνίων τοῦ λῦσαι αὐτόν, καὶ οὐδεὶς ἠδύνατο φθάσαι πρὸς αὐτόν. ἐξητόνουν γὰρ οἱ βραχίονες τῶν τεινομένων τοῦ λῦσαι αὐτόν. τότε φωνῇ μεγάλῃ ὁ ἅγιος Ἀνδρέας εἶπεν· Κύριε Ἰησοῦ Χριστέ, διδάσκαλε ἀγαθέ, μὴ ἐάσῃς με ἐκ τοῦ σταυροῦ τούτου κατελθεῖν πρὸ τοῦ τὸ πνεῦμά μου δέξῃ. Καὶ ταῦτα εἰπὼν βλεπόντων πάντων ἀπαύγασμα ὥσπερ ἀστραπὴ ἐκ τοῦ οὐρανοῦ ἐλθὸν οὕτως ἐκύκλωσεν αὐτὸν ὥστε ἐξαίφνης ἐξ αὐτοῦ τοῦ φωτὸς οἱ ὀφθαλμοὶ τῶν ἀνθρώπων μὴ δύνασθαι ἀτενίσαι, ὡς ἐπέμενεν ἡ ἔλλαμψις ἐκείνη ἐπὶ ἡμιωρίου διαστήματος· ὑποχωροῦντος δὲ αὐτοῦ ἀφῆκε τὸ πνεῦμα σὺν αὐτῷ τῷ φωτὶ πορευόμενος πρὸς τὸν κύριον ἡμῶν Ἰησοῦν Χριστόν, ᾧ ἡ δόξα καὶ τὸ κράτος εἰς τοὺς αἰῶνας τῶν αἰώνων. ἀμήν.

Ὁ οὖν Αἰγέας ληφθεὶς ὑπὸ δαίμωνος πρὸ τοῦ φθάσαι εἰς τὸν οἶκον αὐτοῦ ἐν τῇ ὁδῷ ἐνώπιον πάντων ῥαγεὶς ἐξέπνευσεν· ὁ δὲ ἀδελφὸς αὐτοῦ κρατῶν τὸ σῶμα τοῦ ἁγίου Ἀνδρέου διέλαθεν. τοσοῦτος δὲ φόβος κατέσχεν ἅπαντας ὥστε μηδένα ἀπομεῖναι τὸν μὴ πιστεύσαντα τῷ κυρίῳ καὶ σωτῆρι ἡμῶν Ἰησοῦ Χριστῷ τῷ θέλοντι πάντας ἀνθρώπους σωθῆναι καὶ εἰς ἐπίγνωσιν ἀληθείας ἐλθεῖν. ()

Τελεῖται δὲ ἡ ἡμέρα τῆς ἀθλήσεως τοῦ ἁγίου ἀποστόλου Ἀνδρέου πρὸ μιᾶς καλανδῶν δεκεμβρίου βασιλεύοντος τοῦ κυρίου ἡμῶν Ἰησοῦ Χριστοῦ· ᾧ ἡ δόξα καὶ τὸ κράτος εἰς τοὺς αἰῶνας τῶν αἰώνων. ἀμήν.
 
