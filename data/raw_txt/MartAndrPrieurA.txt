Ὁμιλοῦντος δὲ ταῦτα τοῦ Ἀνδρέα τοῖς ἀδελφοῖς δι’
ὅλης τῆς νυκτὸς καὶ εὐχομένου, καὶ κοινῇ πάντων ἀγαλλιώντων
καὶ στηριζομένων ἐπὶ τὸν κύριον, τῇ ἑξῆς ἐξ ἑωθινοῦ μεταπεμψάμενος ὁ Αἰγεάτης τὸν Ἀνδρέαν ἐκ τοῦ δεσμωτηρίου εἶπεν αὐτῷ·
Τὸ τέλος τῆς περὶ σὲ κρίσεως ἤγγικεν, ξένε ἄνθρωπε καὶ ἀλλότριε τοῦ νῦν βίου καὶ ἐχθρὲ τῆς ἐμῆς οἰκίας καὶ λυμεὼν τοῦ παντός 
μου οἴκου. Τί γὰρ τὸ δόξαν σοι εἰσπηδῆσαι ἀλλοτρίοις τόποις καὶ
ὑποδιαφθεῖραι γυναῖκα πάλαι ἀρεσκομένην μοι ὅλην καὶ μηδενὶ
ἑτέρῳ προσαναπαυομένην; ἐφ’ ᾧ ἔμαθον πεισθεὶς παρ’ αὐτῆς νῦν σοὶ καὶ τῷ σῷ θεῷ χαίρειν. Τοιγαροῦν ἀπόλαυε τῶν ἐμῶν δωρεῶν. Καὶ ἑπτὰ μάστιξιν ἐκέλευσεν αὐτὸν μαστιχθῆναι· ὕστερον
δὲ εἰς τὸ ἀνασκολοπισθῆναι αὐτὸν ἔπεμψεν, κελεύσας τοῖς δημίοις
ἀδιατμήτους αὐτοῦ τὰς ἀγκύλας καταλειφθῆναι ἵνα, ὡς ἐνόμιζεν,
ἔτι μᾶλλον αὐτὸν κολάσῃ.
Καὶ ἦν τοῦτο πᾶσι πρόδηλον· διεδόθη γὰρ ἐν ὅλαις Πάτραις
φημισθὲν ὅτι ὁ ξένος, ὁ δίκαιος, ὁ τὸν θεὸν ἔχων ὑπὸ τοῦ ἀνοσίου
Αἰγεάτου ἀνασκολοπίζεται, μηδὲν ἄτοπον ποιήσας. Καὶ σὺν ἑνὶ
πάντες ἠγανάκτουν.
Ὡς δὲ ἦγον αὐτὸν εἰς τὸν τόπον οἱ δήμιοι τὸ κελευσθὲν
εἰς πέρας ἐπαγαγεῖν βουλόμενοι, ὁ Στρατοκλῆς πυθόμενος τὸ συμβὰν δρομαίως παραγίνεται καὶ ὁρᾷ τὸν μακάριον ὑπὸ τῶν δημίων
βίᾳ συρόμενον ὥς τι κακὸν ποιήσαντα· ὧν οὐκ ἐφείσατο, ἀλλὰ
πληγὰς ἑκάστῳ αὐτῶν ἐντρίψας καὶ τοὺς χιτωνίσκους αὐτῶν
διαρρήξας ἄνωθεν ἕως κάτω ἀπέσπασε τὸν μακάριον Ἀνδρέαν
εἰπὼν πρὸς αὐτούς· Καὶ ἐν τούτῳ τῷ μακαρίῳ χάριν δότε παιδεύσαντί με καὶ τὸ πολὺ τῆς ὀργῆς ἐπέχειν διδάξαντι· ἐπεὶ ἔδειξα
ἂν ὑμῖν τί Στρατοκλῆς δύναται καὶ τί ὁ μιαρὸς Αἰγεάτης· μεμαθήκαμεν δὲ φέρειν τὰ ἐπαγόμενα. Καὶ κρατῶν τῆς χειρὸς τοῦ ἀποστόλου ἀπῄει σὺν αὐτῷ εἰς τὸν παραθαλάσσιον τόπον ἔνθα ἐχρῆν αὐτὸν ἀναρτηθῆναι.
Οἱ δὲ στρατιῶται πορευθέντες ἐπεδείκνυον ἑαυτοὺς τῷ
Αἰγεάτῃ δηλοῦντες αὐτῷ τὰ γεγονότα. Κἀκεῖνος αὐτοῖς ἀπεκρίνατο· Ἑτέρας λαβόντες ἐσθῆτας πορεύθητε ἔνθα τὸ κελευσθὲν ὑμῖν
διατέτακται πρᾶξαι. Ὁπότε τῷ καταδικασθέντι φίλων τὴν ἀφ’
ὑμῶν ἀπαλλαγὴν ποιήσασθε τηνικαῦτα ὑπακούσατε· τῷ μέντοι
Στρατοκλεῖ μηδ’ ὅλως ὀφθῆτε τὸ ὅσον ἐφ’ ὑμῖν, ἀλλὰ μηδὲ ἀντείπητε εἴ τινος χρῄζει ὑμῶν· οἶδα γὰρ τὸ τῆς ψυχῆς αὐτοῦ εὐγενὲς 
οἷόν ἐστιν ὡς τάχα κἀμοῦ ἀφειδήσει εἰ ἄρα παροξυνθείη. Κἀκεῖνοι οὕτως ἐποίησαν καθὼς ὁ Αἰγεάτης εἶπεν αὐτοῖς.
Ὁ δὲ Στρατοκλῆς βαδίζων ἅμα τῷ ἀποστόλῳ ἐρχομένῳ ἐπὶ τὸ
προκείμενον ἐπηπόρει διαγανακτῶν πρὸς τὸν Αἰγεάτην ἔσθ’ ὅτε
καὶ ἠρέμα διαλοιδορούμενος αὐτόν.
Καὶ ὁ Ἀνδρέας αὐτῷ ἀπεκρίνατο· Τέκνον μου Στρατοκλῆ,
ἀκίνητόν σε βούλομαι τοῦ λοιποῦ τὸν νοῦν κτήσασθαι, καὶ μὴ ἀναμένειν ὑπ’ ἄλλου νουθετεῖσθαι, παρὰ δὲ σεαυτοῦ λαμβάνειν τὸ
τοιοῦτον, καὶ μήτε ἔσωθέν σε διατίθεσθαι πρὸς τὰ δοκοῦντα
χαλεπά, μήτε εἰς τὸ φανερὸν ἐξάπτεσθαι. Πρέπει γὰρ τὸν Ἰησοῦ
δοῦλον Ἰησοῦ ἄξιον εἶναι. Ἐρῶ δέ τι πρὸς σὲ ἕτερον καὶ τοὺς σὺν
ἐμοὶ βαδίζοντας ἀδελφοὺς περὶ τῶν ἀλλοτρίων ἡμῖν ἀνθρώπων. Ἡ δαιμονικὴ φύσις μέχρις μὴ ἔχῃ τὴν αἱματώδη τροφὴν μηδὲ τὸ δι’
αὐτῆς νόστιμον ἀνασπᾷ μὴ ἀναιρουμένων ζῴων, ἐξασθενεῖ καὶ εἰς
οὐδὲν χωρεῖ νεκρουμένη ὅλη. Εἰ δὲ ἔχει ὃ ποθεῖ καὶ στερρύνεται
καὶ εὐρύνεται καὶ ἐξανίσταται αὔξουσα οἷς ἥδεται. Τοιοῦτόν τι, 
τέκνον, συμβαίνει περὶ τοὺς ἐκτὸς ἀνθρώπους οἳ νεκροῦνται μὴ
ἐξαπτομένων ἡμῶν πρὸς ὃ ἐξάπτουσιν. Ἀλλὰ καὶ ἐν ἡμῖν αὐτοῖς ὁ
ἀντιπρόσωπος ἄνθρωπος ὁπόταν τι τολμήσῃ καὶ μὴ τὸν συνθέμενον εὕρῃ, τύπτεται καὶ ἐρείδεται ὅλος εἰς γῆν νεκρούμενος ὅτι μὴ
ἐτέλεσεν ὃ ἐπεβάλετο. Πρὸ ὀφθαλμῶν οὖν, τεκνία, ἀεὶ τοῦτον
ἔχωμεν, μήπως ἀποκοιμηθέντων ἡμῶν ὡς ἀντίδικος ἐπεμβὰς ἀποσφάξῃ ἡμᾶς.
Ἀλλ’ οὖν μέχρις ὧδε τὸ πέρας τοῦ λόγου· καὶ γὰρ
τοῦτον ἡγοῦμαι τὸν τόπον, ἐφ’ ὃν ὁμιλοῦντες παρεγενόμεθα·
σημεῖον γάρ μοι ὁ πεπηγὼς σταυρὸς δηλοῖ τοῦ τόπου.
Καὶ ἀπολιπὼν πάντας ὁ Ἀνδρέας πρόσεισι τῷ σταυρῷ καὶ
φησὶν αὐτῷ μετὰ φωνῆς· Χαίροις, ὦ σταυρέ, καὶ γὰρ χαίροις
ὄντως. Εὖ γε οἶδα καὶ ἀναπαυόμενόν σε λοιπὸν ἐκ πολλοῦ κεκμηκότα πεπηγμένον καὶ ἀναμένοντά με· ἥκω ἐπὶ σὲ τὸν ἐπιστάμενόν
με· γνωρίζω σου τὸ μυστήριον δι’ ὃ καὶ πέπηγας. Τοιγαροῦν
καθαρὲ καὶ φωτεινὲ καὶ ὅλε ζωῆς καὶ φέγγους σταυρέ, δέξαι με καθαρὲ καὶ φωτεινὲ καὶ ὅλε ζωῆς καὶ φέγγους σταυρέ, δέξαι με
τὸν πολλὰ κεκμηκότα.
Καὶ εἰπὼν ταῦτα ὁ μακαριώτατος ἑστὼς ἐπὶ τῆς γῆς καὶ ἀτενὲς
ὁρῶν εἰς τὸν σταυρὸν ἀνῆλθεν ἐν αὐτῷ παρακελευσάμενος τοῖς
ἀδελφοῖς ἥκειν τοὺς δημίους καὶ ποιεῖν ἃ ἐκελεύσθησαν· εἱστήκεισαν γὰρ πόρρωθεν. Κἀκεῖνοι ἐλθόντες μόνον ἀπέδησαν αὐτοῦ τοὺς
πόδας καὶ τὰς μασχάλας, μηδὲν προσπερονήσαντες αὐτοῦ, μήτε
τὰς χεῖρας μήτε τοὺς πόδας μήτε μὴν τὰς ἀγκύλας ὑποτεμόντες, 
ταύτην τὴν ἐντολὴν ἐσχηκότες παρὰ τοῦ ἀνθυπάτου· ἀνιᾶσαι γὰρ
αὐτὸν ἐβούλετο ἀνηρτημένον, καὶ νυκτὸς ζῶντα ὑπὸ κυνῶν βρωθῆναι.
Καὶ οἱ ἀδελφοὶ περιεστῶτες, ὧν τάχα οὐδὲ τὸν ἀριθμὸν
δυνατὸν ἐξαριθμήσασθαι τοσούτων ὄντων, θεασάμενοι ἐκείνους
ἀποστάντας καὶ μηδὲν πεποιηκότας περὶ τὸν μακάριον ὧν οἱ ἀνακρεμάμενοι πάσχουσιν, προσεδόκουν τι πάλιν ἀκούσεσθαι παρ’
αὐτοῦ, καὶ γὰρ κρεμάμενος ἐκίνει αὐτοῦ τὴν κεφαλὴν μειδιῶν. Καὶ
ὁ Στρατοκλῆς αὐτοῦ ἐπύθετο· Τί μειδιᾷς, δοῦλε τοῦ θεοῦ
Ἀνδρέα; ἦ μὴ ὁ γέλως σου ἡμᾶς πενθεῖν καὶ κλαίειν ποιεῖ ὅτι σοῦ
στερισκόμεθα; Καὶ ὁ μακάριος Ἀνδρέας αὐτῷ ἀπεκρίνατο· Οὐ 
μὴ γελάσω, τέκνον μου Στρατοκλῆ, τὴν κενὴν ἐνέδραν τοῦ Αἰγεάτου, δι’ ἧς οἴεται ἡμᾶς τιμωρεῖσθαι; οὐδέπω πέπεισται ὅτι ἀλλότριοι αὐτοῦ ἐσμὲν καὶ τῶν ἐπιβουλῶν αὐτοῦ. Οὐκ ἔχει τὸ ἀκούειν·
ἐπεὶ εἰ εἶχεν, ἀκηκόῃ ἂν ὅτι ὁ Ἰησοῦ ἄνθρωπος ἀτιμώρητός ἐστιν
λοιπὸν αὐτῷ γνωρισθείς.
Καὶ εἰπὼν ταῦτα ἀπεκρίνατο πᾶσι κοινὸν λόγον, καὶ
γὰρ τὰ ἔθνη συνέτρεχον ἀγανακτοῦντα ἐπὶ τῇ ἀδίκῳ κρίσει τοῦ
Αἰγεάτου· Ἄνδρες οἱ παρεστῶτές μοι καὶ γυναῖκες καὶ παῖδες
καὶ πρεσβῦται καὶ δοῦλοι καὶ ἐλεύθεροι καὶ ὁπόσοι ἄλλοι μέλλετε
ἀκούειν· εἰ τοῦτο ἡγεῖσθε τὸ τέλος τῆς ζωῆς τῆς προσκαίρου τὸ 
τεθνάναι, ἤδη ἀπαλλάσσεσθε τοῦ τόπου τούτου· καὶ εἰ τὴν σύνοδον
τῆς ψυχῆς τὴν εἰς σῶμα αὐτὴν τὴν ψυχὴν τίθεσθε ὡς μετὰ τὸν
χωρισμὸν μηκέτι ὑπάρχειν τι, θηρίων ὑπονοίας ἔχετε καὶ θηρσὶν
ὑμᾶς δεινοῖς ἐναριθμεῖν ἀναγκαῖον· καὶ εἰ τὰ παρόντα ἡδέα ἀγαπᾶτε καὶ ἐκ παντὸς ταῦτα μεταδιώκετε, τὸ ἀπ’ αὐτῶν μόνον καρπούμενοι, λῃσταῖς ἐστὲ ὅμοιοι· καὶ εἰ τὸ φαινόμενον μόνον τοῦτο
οἴεσθε ἑαυτοὺς εἶναι μηδὲν δὲ ἕτερον παρὰ τοῦτο, ἀγνοίας ἐστὲ καὶ
ἀμαθείας δοῦλοι· καὶ εἰ τοῦτο καταμανθάνετε τὸ νυκτερινὸν φῶς
μόνον ὑπάρχειν, πρὸς δὲ τούτῳ μηδέν, συγγενεῖς ἐστὲ τῆς νυκτὸς
ταύτης· καὶ εἰ τροφὴν ἑαυτῶν τὴν γεώδη νομίζετε τὴν παρεκτικὴν
ὄγκον τοῦ σώματος καὶ δύναμιν συστάσεως αἵματος, γήϊνοι ἐστὲ
καὶ αὐτοί· καὶ εἰ τὸ σῶμα ἄνισον ἔχοντες οἴεσθε εὐδαιμονεῖν, ὄντως ἐστὲ κακοδαίμονες· καὶ εἰ τὰ ἐκτὸς ὑμῶν εὐτυχήματα μακαρίζει ὑμᾶς, ὄντως ἐστὲ ἀθλιώτατοι· καὶ εἰ τὰ λοιπὰ ὑμῶν κτήματα
ἰδίους ἐπαίρει ἑαυτοῖς, τὸ πρόσκαιρον αὐτῶν ὀνειδιζέτω ὑμᾶς.
Τί γὰρ ὄφελος ὑμῖν ἐστὶν τὰ ἐκτὸς κεκτημένοις, ἑαυτοὺς
δὲ μή; ἢ τίς ἐκ τοῦ ἐκτὸς γένους ἔπαρσις, τῆς ἐν ὑμῖν ψυχῆς
αἰχμαλώτου ταῖς ἐπιθυμίαις πεπραμένης; ἢ τίς ἡ λοιπὴ ἅπασα
ἐπιμέλεια ἡ περὶ τὰ ἐκτός, ὑμῶν αὐτῶν ὃ ἐστὲ οὕτως ἀμελούντων;
ἀλλὰ μετάθετε, παρακαλῶ πάντας ὑμᾶς, τὸν ἐπίπονον βίον, τὸν 
μάταιον, τὸν μανιώδη, τὸν ἀλαζόνα, τὸν κενόν, τὸν φθαρτόν, τὸν
πρόσκαιρον, τὸν ἡδονῶν φίλον, τὸν χρόνου δοῦλον, τὸν μέθης
παῖδα, τὸν ἀσωτίας πάροικον, τὸν φιλαργυρίας ἴδιον, τὸν ὀργῆς
συγγενῆ, τὸν δόλου βραβευτήν, τὸν φόνων σύμμαχον, τὸν ἔχθρας
πρύτανιν, τὸν ἐπιθυμίας χορηγόν, τὸν μοιχειῶν ἄρχοντα, τὸν
ζήλων μεσίτην, τὸν φόνων ἐκδείκτην. Δέομαι ὑμῶν, πάντα τὸν
βίον τοῦτον ἀπολίπετε, οἱ ἐμοῦ ἕνεκεν συνεληλυθότες ἐνταῦθα, καὶ
σπεύσατε καταλαβεῖν τὴν ἐμὴν ψυχὴν ἐπειγομένην εἰς τὰ ὑπὲρ
χρόνον, εἰς τὰ ὑπὲρ νόμον, εἰς τὰ ὑπὲρ λόγον, εἰς τὰ ὑπὲρ σῶμα,
εἰς τὰ ὑπὲρ ἡδονὰς πικρὰς καὶ ἀθεμίτους καὶ πόνου παντὸς ἀναμέστους. Εἴθε δὲ ἑωρᾶτε νῦν καὶ αὐτοὶ περὶ ὧν λέγω τοῖς τῆς
ψυχῆς ὀφθαλμοῖς· καὶ ἕπεσθε τῇ ἐνδιαθέτῳ μου φιλίᾳ· καὶ καταμάθετε τοὺς ἐμοὺς πόνους ὑπὲρ ὧν νῦν διαλέγομαι πρὸς ὑμᾶς· καὶ
ἀρραβωνίσασθέ μου τὸν νοῦν· καὶ ἑτέραν ὑμῖν κοινωνίαν κοινωνήσατε· καὶ ὑποβάλετε ἑαυτοὺς ἐμαῖς ἡνίαις· καὶ διασμήξατε
ὑμῶν τὰς ἀκοὰς ἀκοῦσαι ἃ λέγω· καὶ πάντων ἁπαξαπλῶς τῶν
προσκαίρων πεφεύγετε, σὺν ἐμοὶ δὲ καὶ νῦν ἐπείχθητε. 
Ἀλλὰ καὶ νῦν εὖ οἶδα οὐκ ἀνηκόους ὑμᾶς τῶν ἐμῶν λόγων
ὄντας· ἠρέμα τοιγαροῦν ἄνδρες θαρροῦσιν ἐπὶ τὴν τοῦ θεοῦ ἡμῶν
γνῶσιν· ἄπειμι προετοιμάσαι τὰς ἐκεῖ ὁδοὺς τοῖς μὲν συνθεμένοις
μοι καὶ καθαρᾷ πίστει καὶ φιλίᾳ τῇ πρὸς αὐτὸν ἀπηρτισμένοις, πῦρ
κοιμίζων, σκότος φυγαδεύων, κάμινον σβεννύων, σκώληκα θανατῶν, ἀπειλὴν ἐκκόπτων, δαίμονας ἐπιστομίζων, ἀρχοντικὰς
φιμῶν δυνάμεις καὶ καταλύων, ἐξουσίας δυναστεύων, διάβολον
ῥίπτων, Σατανᾶν ἀποβάλλων, κακίαν κολάζων· τοῖς δὲ μὴ φιλίᾳ
τῇ πρὸς θεὸν ἐληλυθόσιν ἀλλ’ ὑποκρίσει, καὶ ἡδονῶν τῶν ἀκάρπων
ἕνεκεν καὶ περιεργίᾳ ἑαυτοὺς ὑποβεβληκόσιν καὶ ἀπιστίᾳ καὶ τῇ
λοιπῇ ἀγνωσίᾳ καὶ μηδὲν εἶναι ἕτερον μετὰ τὴν ἐνθάδε λύσιν
ὑπειληφόσιν, πάντα ταῦτα ἐξίπταται καὶ κινεῖται καὶ φέρεται καὶ
ἀνίπταται καὶ κατατρέχει καὶ πολεμεῖ καὶ κρατεῖ καὶ ἄρχει καὶ
τιμωρεῖ καὶ φλέγει καὶ μέμηνεν καὶ συνέχει καὶ κολάζει καὶ
ἐπεξέρχεται, ἀλλὰ καὶ ἐκκαίει καὶ βιάζεται καὶ οὐκ ἀφίσταται οὐδὲ ἐξίσταται, ἀλλὰ καὶ χαίρει καὶ ἀγαλλιᾷ καὶ μειδιᾷ καὶ καταγελᾷ καὶ ἀναπαύεται καὶ πᾶσι τοῖς ὁμοίοις τέρπεται, ἔχον τοὺς εἰς
αὐτὰ ἐμπίπτοντας ἀπιστήσαντας τῷ θεῷ μου. Ἕλεσθε τοιγαροῦν,
ἄνδρες, ὁπότερα βούλεσθε, ἐφ’ ὑμῖν γὰρ τέθειται τὸ τοιοῦτον.
Καὶ οἱ ὄχλοι ἀκούσαντες τῶν εἰρημένων ὑπὸ τοῦ Ἀνδρέα
καὶ τρόπον τινὰ ᾑρημένοι ὑπ’ αὐτοῦ οὐκ ἀφίσταντο τοῦ τόπου. 
Καὶ ὁ μακαριώτατος μᾶλλον προήγετο λέγειν πρὸς αὐτοὺς πλείονα
ὧν εἰρήκει, καὶ τοσαῦτα ἦν ὡς ἔστιν τεκμαίρεσθαι τοὺς ἀκούοντας. Τριῶν νυχθημέρων αὐτοῖς προσωμίλει, καὶ οὐδεὶς καμὼν
ὅλως ἐχωρίζετο αὐτοῦ.
Ὡς δὲ καὶ τῇ τετάρτῃ ἡμέρᾳ τὸ γενναῖον αὐτοῦ ἐθεάσαντο καὶ
τὸ ἀκαμπὲς τῆς διανοίας καὶ τὸ πολὺ τῶν λόγων καὶ τὸ χρηστὸν
τῆς προτροπῆς καὶ τὸ εὐσταθὲς τῆς ψυχῆς καὶ τὸ σοφὸν τοῦ πνεύματος καὶ τὸ ἑδραῖον τοῦ νοῦ καὶ τὸ εἰλικρινὲς τοῦ λογισμοῦ ἀγανακτήσαντες πρὸς τὸν Αἰγεάτην σὺν ἑνὶ πάντες ἔσπευδον ἐπὶ τὸ
βῆμα, καὶ καθεζομένου αὐτοῦ κατεβόων· Τίς ἡ κρίσις σου, ἀνθύπατε; κακῶς ἐδίκασας, ἀδίκως ἔκρινας· ἀνοσιώτατα τὰ δικαστήριά σου· τί ἠδίκησεν ὁ ἀνήρ; τί κακὸν ἔπραξεν; ἡ πόλις τεθορύβηται· πάντας ἡμᾶς λυπεῖς, πάντας ἡμᾶς ἀδικεῖς· μὴ προδῷς τὴν
Καίσαρος πόλιν· χάρισαι Ἀχαιοῖς ἄνδρα δίκαιον· χάρισαι ἡμῖν ἄνδρα θεοσεβῆ· μὴ ἀποκτείνῃς ἄνδρα ἔνθεον· μὴ ἀνέλῃς ἄνδρα
εὐσεβῆ· τέσσαρσιν ἡμέραις κρεμάμενος ζῇ· μηδὲν φαγὼν ἡμᾶς
τῶν λόγων αὐτοῦ ἐχόρτασεν· κάθελε τὸν ἄνδρα καὶ πάντες φιλοσοφήσομεν· λῦσον τὸν σώφρονα καὶ ὅλαι Πάτραι δίκαιαι· ἀπόλυσον τὸν ἔμφρονα καὶ πᾶσα ἡ Ἀχαΐα ἐλεηθήσεται.
Ὡς δὲ παρήκουσεν ὁ Αἰγεάτης τὰ πρῶτα, τῷ ὄχλῳ
διανεύων τῇ χειρὶ ἀναχωρεῖν αὐτοὺς τοῦ βήματος, θυμοῦ πλησθέντες ἐτόλμων τι εἰς αὐτόν, ὄντες τὸν ἀριθμὸν ὡς δισχίλιοι· οὓς
θεασάμενος ὁ ἀνθύπατος τρόπον τινὰ ἐμμανεῖς γεγενημένους,
δεδοικὼς μή τι δεινότερον πάθοι ἀναστὰς τοῦ βήματος συναπῄει
αὐτοῖς ὑποσχόμενος ἀπολύειν τὸν μακάριον Ἀνδρέαν.
Ἔφθανον οὖν αὐτὸ τοῦτο τῷ ἀποστόλῳ δηλοῦντες καὶ τὴν
αἰτίαν δι’ ἣν παραγίνεται ἐπὶ τὸν τόπον. Ἀγαλλιῶντος οὖν τοῦ
ὄχλου ὅτι ἔμελλεν ὁ μακάριος Ἀνδρέας λύεσθαι, παραγενομένου τοῦ ἀνθυπάτου καὶ τῶν ἀδελφῶν δὲ πάντων ἅμα τῇ Μαξιμίλλῃ
χαιρόντων, ἀκούσας ὁ Ἀνδρέας εἶπεν· 
Ὢ ἡ πολλὴ τῶν ὑπ’ ἐμοῦ μαθητευθέντων νωθρία· ὢ ἡ
ἐπικαλυφθεῖσα ἡμῖν μετὰ πολλὰ μυστήρια ταχινὴ ὁμίχλη· ὢ πόσα
εἰρηκότες ἕως τοῦ νῦν οὐκ ἐπείσαμεν τοὺς ἰδίους· ὢ πόσα γέγονεν
ἵνα τῶν γηΐνων φύγωμεν. Τίς ἡ πολλὴ φιλία ἡ πρὸς τὴν σάρκα; ἢ ἵνα τῶν γηΐνων φύγωμεν. Τίς ἡ πολλὴ φιλία ἡ πρὸς τὴν σάρκα; ἢ
τίς ἡ πολλὴ συμπλοκὴ πρὸς αὐτήν; πάλιν με παρακαλεῖτε ἐν τοῖς
ῥευστοῖς ἀνεθῆναι. Εἰ ἠπίστασθε ὅτι δεσμῶν μὲν ἐλύθην, ἑαυτῷ δὲ
ἐδέθην, ἐσπουδάκοιτε ἂν καὶ αὐτοὶ τῶν πολλῶν λυθῆναι, τῷ ἑνὶ δὲ
δεθῆναι. Καὶ τί εἴπω; ταῦτα ἃ γὰρ λέγω εὖ οἶδα ὅτι καὶ γενήσεται· καὶ γὰρ ὑμᾶς αὐτοὺς δήσω σὺν ἐμαυτῷ, καὶ ἐμαυτὸν ἐλευθερώσας ἀπολύσω πάντων συνενούμενος τῷ ὑπὲρ πάντων γενομένῳ καὶ ὑπὲρ πάντας ὄντι.
Ἀλλ’ ἐπεὶ πρόσεισί μοι νῦν ὁ Αἰγεάτης, σιγῶν τὰ ἐμὰ
τέκνα συνέχω. Ἃ δεῖ με πρὸς αὐτὸν εἰπόντα ἀναλῦσαι ταῦτα ἐρῶ. 
Τίνος χάριν πάλιν πρὸς ἡμᾶς, Αἰγεᾶτα; τίνος ἕνεκεν ὁ ἀλλότριος
ἡμῶν προσέρχῃ ἡμῖν; τί τολμῆσαι πάλιν θέλων; τί τεχνάσασθαι;
τί μεταπέμψασθαι; εἰπεῖν δὲ τί· λύσων ἡμᾶς πρόσει ὡς
μετεγνωκώς; Οὐδ’ ἂν ἀληθῶς μετέγνως, Αἰγεᾶτα, ἔτι σοι συνθήσομαι· οὐδ’ ἂν τὰ σὰ ἅπαντα ὑπισχνῇ ἀφίσταμαι ἐμαυτοῦ· οὐδ’ ἂν
ἴδιόν μου λέγεις σαυτὸν πεπίστευκά σοι. Λύεις δέ, ἀνθύπατε, τὸν
δεθέντα; λύεις τὸν πεφευγότα; λύεις τὸν ἐλευθερωθέντα; λύεις τὸν
γνωρισθέντα ὑπὸ τοῦ συγγενοῦς, τὸν ἐλεηθέντα, τὸν φιληθέντα ὑπ’
αὐτοῦ, τὸν ἀλλότριόν σου, τὸν ξένον, τὸν ἐπιφανέντα σοι μόνον; 
Ἔχω ᾧ συνέσομαι εἰς ἀεί· ἔχω ᾧ συμπολιτεύσομαι εἰς ἀναριθμήτους αἰῶνας. Πρὸς ἐκεῖνον ἄπειμι· πρὸς ἐκεῖνον ἐπείγομαι, τὸν καὶ σὲ γνωρίσαντά μοι, τὸν εἰρηκότα μοι· ‘Κατάμαθε τὸν
Αἰγεάτην καὶ τὰ τούτου δῶρα. Μή σε φοβείτω ὁ δεινὸς ἐκεῖνος,
μηδέ σε κρατεῖν νομιζέτω ἐμὸν ὄντα. Ἐχθρός σού ἐστιν· λυμεὼν
ὑπάρχει, ἀπατεών, διαφθορεύς, κατάλαλος, ἀγνώμων, μανιώδης,
περίεργος, φονεύς, ὑβριστής, κόλαξ, γόης, δεινός, ὀργίλος, ἀσυμπαθής, καὶ πάσῃ τῇ περιβολῇ αὐτοῦ τῇ ὑλώδει περιηνθισμένος.’
τοιγαροῦν ἐπιγνούς σε διὰ τοῦ ἐπιστρέψαντός μοι ἀπαλλάσσομαί
σου. Εὖ οἶδα τυπτόμενόν σε καὶ πενθήσαντα ᾧ πρὸς ὃν λέγω
ἀνθύπατον τὸν ὑπὲρ αὐτὸν ἀναφυγόντος μου. Καὶ γὰρ κλαύσῃ
καὶ τύψῃ καὶ βρύξῃ καὶ λυπηθήσῃ καὶ ἀθυμήσῃ καὶ κόψῃ καὶ
ἀνιάσῃ καὶ παρασκευάσῃ ἅμα τῇ συγγενίδι σου θαλάσσῃ ἣν καὶ νῦν
ὁρᾷς κυμαινομένην ὀργίλως ὅτι ὑμῶν ἀπήλλαγμαι. Ὃ ὑμῶν
ἐγώ· ἡ χάρις δι’ ἐμοῦ· τὸ τερπνόν, τὸ ὅσιον, τὸ δίκαιον, τὸ
ἀληθές, τὸ εὔχαρι, τὸ λάλον· καὶ πᾶσιν οἷς ἐδόκεις δι’ ἐμοῦ
κεκοσμῆσθαι. 
 Καὶ ὁ ἀνθύπατος ἀκούσας ταῦτα ἔκθαμβος εἱστήκει, τρόπον
τινὰ ἐξεστηκώς. Ἀπιδὼν δὲ πάλιν πρὸς αὐτὸν ὁ Ἀνδρέας εἶπεν·
Ἀλλὰ νῦν ἐστάθης ἰδεῖν, ἐχθρὲ πᾶσιν ἡμῖν Αἰγεᾶτα, ἤρεμος καὶ
ἡσύχιος καὶ μηδὲν δυνάμενος ὧν τολμᾷς. Ἐγὼ δὲ καὶ οἱ ἐμοὶ
συγγενεῖς ἐπὶ τὰ ἡμῶν ἐπειγόμεθα, σὲ ἐῶντες εἶναι ὃ εἶ καὶ ὃ μὴ ἐπίστασαι αὐτὸς περὶ σεαυτοῦ.
Καὶ ὡς πάλιν ἐκεῖνος ἐτόλμα προσεγγίσαι τῷ ξύλῳ
ὥστε λῦσαι τὸν Ἀνδρέαν, τῆς πόλεως ὅλης θορυβούσης αὐτόν, ὁ
ἀπόστολος Ἀνδρέας μετὰ φωνῆς εἶπεν· Τὸν ἐπὶ τοῦ σοῦ ξύλου
δεθέντα Ἀνδρέαν μὴ ἐπιτρέψῃς πάλιν λυθῆναι, δέσποτα· τὸν ἐπὶ 
τοῦ σοῦ μυστηρίου ὄντα μὴ δῷς με ἀναιδεῖ διαβόλῳ, Ἰησοῦ· τὸν
ἐπὶ τῆς σῆς χάριτος κρεμασθέντα ὁ ἀντίδικός σου μὴ λυέτω με,
πάτερ· τὸν ἐγνωκότα σου τὸ μέγεθος ὁ μικρὸς μηκέτι ταπεινούτω.
Ἀλλά με αὐτός, Χριστέ, ὃν ἐπόθησα, ὃν ἠγάπησα, ὃν οἶδα, ὃν
ἔχω, ὃν φιλῶ, οὗ εἰμί, δέξαι με ὅπως διὰ τῆς ἐμῆς ἐξόδου τῆς ἐπὶ
σὲ ἡ τῶν πολλῶν μου συγγενῶν σύνοδος γένηται, ἀναπαυομένων ἐν
τῇ σῇ μεγαλειότητι.
 Καὶ εἰπὼν ταῦτα καὶ δοξάσας ἐπὶ πλεῖον τὸν κύριον παρέδωκεν
τὸ πνεῦμα ἐπὶ τῇ εὐχαριστίᾳ αὐτοῦ.
Κλαιόντων οὖν ἡμῶν καὶ ἀνιωμένων ἁπάντων ἐπὶ τῷ
χωρισμῷ αὐτοῦ, μετὰ δὲ τὴν ἔξοδον τοῦ μακαρίου ἀποστόλου, ἡ 
Μαξιμίλλα ἅμα τῷ Στρατοκλεῖ μηδενὸς ὅλως φροντίσασα τῶν
παρεστώτων αὐτῇ προσελθοῦσα ἔλυσεν τὸ λείψανον τοῦ μακαρίου,
καὶ ὀψίας γενομένης, τὴν ἀναγκαίαν αὐτῷ ἐπιμέλειαν προσαγαγοῦσα ἐκήδευσεν. Καὶ ἦν τοῦ Αἰγεάτου κεχωρισμένη διὰ τὴν θηριώδη αὐτοῦ
ψυχὴν καὶ πολιτείαν ἄνομον, ὃν οὐδὲ προσήκατο τοῦ λοιποῦ ὅλως
ὑποκρίσει αὐτοῦ προσφερομένου, ἀλλ’ ἑλομένη βίον σεμνὸν καὶ
ἤρεμον καὶ ἀγάπῃ τοῦ Χριστοῦ κεχορηγημένη μακαρίως ἅμα τοῖς
ἀδελφοῖς διῆγεν· ἣν πολλὰ λιπαρήσας ὁ Αἰγεάτης καὶ ὑποσχόμενος τῶν πραγμάτων αὐτοῦ δεσπόζειν αὐτὴν καὶ μὴ δυνηθεὶς πεῖσαι 
αὐτήν, νυκτὸς ἀναστὰς καὶ διαλαθὼν πάντας τοὺς αὐτοῦ ἀπὸ ὕψους
μεγάλου ῥίψας ἑαυτὸν ἐτελεύτησεν.
Ὁ δὲ Στρατοκλῆς ὢν τοῦ Αἰγεάτου κατὰ τὸ σαρκικὸν ἀδελφὸς
οὐκ ἠβουλήθη τῆς ὑπ’ αὐτοῦ καταλειφθείσης οὐσίας θίγειν καὶ
γὰρ ἄτεκνος ὁ δεινὸς ἐτελεύτησεν εἰπών· Τὰ σά, Αἰγεᾶτα,
ἅμα σοὶ πορευέσθω. Ἐμοὶ δὲ ὁ Ἰησοῦς εἴη φίλος κἀγὼ αὐτοῦ. Τὸ
δὲ πολὺ πλῆθος τῶν ἐκτὸς κακῶν καὶ τῶν ἔνδοθεν ἀπορρίπτων μου
ἐκείνῳ τὰ ἐμαυτοῦ προσανατιθέμενος πᾶν τοὐναντίον διωθοῦμαι. 
Ἐνταῦθά που τὸ τέλος τῶν μακαρίων μου διηγημάτων
ποιήσαιμι καὶ πράξεων καὶ μυστηρίων δυσφράστων ὄντων, ἵνα μὴ
καὶ ἀφράστων εἴπω, ἡ κορωνὶς τελευτάτω. Καὶ ἐπεύξομαι πρῶτον
μὲν ἐμαυτῷ ἀκοῦσαι τῶν εἰρημένων ὡς εἴρηται καὶ τούτων
εἰς τὸ συμφανές, εἶτα καὶ τῶν ἀφανῶν, διανοίᾳ δὲ ληπτῶν, ἔπειτα
καὶ πᾶσι τοῖς διατιθεμένοις ὑπὸ τῶν εἰρημένων, κοινωνίαν ἔχειν ἐπίπαν θεοῦ δὲ ἀνοίγοντος τὰς ἀκοὰς τῶν ἐντυγχανόντων, ὅπως ᾖ
ληπτὰ ἅπαντα αὐτοῦ τὰ χαρίσματα ἐν Χριστῷ Ἰησοῦ τῷ κυρίῳ
ἡμῶν μεθ’ οὗ τῷ πατρὶ δόξα τιμὴ καὶ κράτος σὺν τῷ παναγίῳ καὶ
ἀγαθῷ καὶ ζωοποιῷ πνεύματι νῦν καὶ ἀεὶ καὶ εἰς τοὺς αἰῶνας τῶν
αἰώνων. Ἀμήν. 