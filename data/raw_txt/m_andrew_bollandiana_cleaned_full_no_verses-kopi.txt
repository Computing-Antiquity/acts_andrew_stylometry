
Ὁ ἁγιώτατος καὶ μακαριώτατος καὶ πρῶτος τῆς ἀποστολικῆς ὑπὸ Χριστοῦ κλήσεως λαχὼν Ἀνδρέας ὁ ἀπόστολος πόλεως μὲν ὑπῆρχεν
Βηθσαϊδά, ἐξ ἧσπερ καὶ Φίλιππος ὡρμᾶτο καί τινες τῶν λοιπῶν ἀποστόλων καὶ μαθητῶν, ἀδελφὸς δὲ Πέτρου. οὗτος ὁ ἀοίδιμος ἐν ἐπιστήμῃ
τῆς ἁλείας γενόμενος πρῶτα μὲν μαθητεύει τῷ ἁγίῳ προδρόμῳ καὶ βαπτιστῇ Χριστοῦ τοῦ θεοῦ ἡμῶν Ἰωάννῃ· οὗ ἐν γεννητοῖς γυναικῶν
μείζων οὐκ ἐγήγερται κατὰ τὴν τοῦ σωτῆρος περὶ αὐτοῦ μαρτυρίαν·
ὑπ’ αὐτοῦ δὲ τῇ τε νηστείᾳ καὶ ἐγκρατείᾳ καὶ ἀκτημοσύνῃ παιδευθεὶς καὶ
ὀρεσίτροφος γενόμενος, μετὰ τὴν σωτήριον ἐν τῷ Ἰορδάνῃ Χριστοῦ τοῦ
θεοῦ ἡμῶν φοβερὰν καὶ φωτιστικὴν βάπτισιν τὴν ὑπὸ τοῦ Ἰωάννου πραχθεῖσαν ἐν αὐτῷ ἀκηκοὼς παρ’ αὐτοῦ παριόντι καὶ δακτυλοδεικτοῦντι
ἴδε ὁ ἀμνὸς τοῦ θεοῦ ὁ αἴρων τὴν ἁμαρτίαν τοῦ κόσμου
εὐθέως ἀφεὶς τὴν φωνὴν καὶ τὸν λύχνον πρὸς τὸν λόγον καὶ τὸ φῶς
Ἰησοῦν Χριστὸν ἐφοίτα, κατακολουθῶν τοῖς ἴχνεσιν αὐτοῦ καὶ ἑπόμενος
αὐτῷ, ὀπαδὸς αὐτοῦ γενέσθαι ἐπιθυμῶν· ὃν στραφεὶς καὶ θεασάμενος ὁ σωτὴρ τοῦ κόσμου εἶπεν πρὸς αὐτὸν τίνα ζητεῖς; ὁ δὲ μακαριώτατος
Ἀνδρέας ἐπύθετο λέγων ῥαββί, ποῦ μένεις; πρὸς ὃν ὁ Χριστὸς
ἔρχου καὶ ὅδε· ὃς ἐλθὼν καὶ ἰδὼν ποῦ μένει ἔμεινεν παρ’ αὐτῷ τὴν
Μετὰ δὲ ταῦτα εὑρηκὼς ἐν πρώτοις τὸν ἴδιον ὁμαίμονα ἔφη πρὸς αὐτὸν ἀδελφὲ Πέτρε, ὃν ἐζητοῦμεν εὑρήκαμεν· ὃν ἐποθοῦμεν κατέχομεν· τὸν πάλαι ὑπὸ Μωσέως τε καὶ τῶν προφητῶν κηρυχθέντα ἡμῖν
μεσίαν ἤτοι χριστὸν ἀνεγνωρίσαμεν· δεῦρο τοίνυν κολληθέντες μαθητεύσωμεν αὐτόν· οὗτος γὰρ σωτὴρ καὶ φῶς ἀληθινὸν καὶ θεοῦ δύναμις πέφυκεν· ἀναντιρήτως τοίνυν ἐπακολουθήσας τῷ ἀδελφῷ ὁ
Πέτρος σὺν αὐτῷ παραγίνεται πρὸς τὸν Ἰησοῦν· ὃν θεασάμενος ἐρχόμενον
ὁ τοῦ θεοῦ λόγος ἔφη σὺ εἶ Σίμων, υἱὸς μὲν Ἰωνᾶ, ἀδελφὸς δὲ
Ἀνδρέου τοῦ σὲ κεκληκότος πρὸς τὴν ἐμὴν ὑπακοὴν καὶ παιδείαν· σὺ
οὖν ἀπὸ τοῦ νῦν κληθήσῃ Κηφᾶς τῇ Ἑβραίων διαλέκτῳ, ὅ ἐστιν τῇ ἑλληνίδι ἑρμηνευόμενον Πέτρος. ἐκ τούτου οὖν κατακολουθοῦντες αὐτῷ ἀδιάσπαστοι αὐτοῦ γεγόνασι μαθηταί, ὃ μὲν πρωτόθρονος,
ὃ δὲ πρωτόκλητος· πρῶτοι γὰρ οὗτοι τῶν ἄλλων ἐπέγνωσαν μαθητῶν
τὸν ἀληθῆ ποιμένα καὶ διδάσκαλον.
Ὁ μὲν οὖν υἱὸς καὶ λόγος τοῦ θεοῦ κηρύξας καὶ διδάξας τοὺς ἀνθρώπους ἐπιγινώσκειν τὸν ἑαυτοῦ πατέρα ὁμοούσιον αὐτοῦ καὶ ὁμόθρονον καὶ συναΐδιον ἅμα τῷ ἁγίῳ καὶ ζωοποιῷ ὑπάρχειν πνεύματι,
εἴς τε τριάδα παναγίαν πιστεύειν ἅπαντας, προσδοκᾶν τε ἀνάστασιν
ἔσεσθαι, κρίσιν τε καὶ τὴν τῶν βεβιωμένων κατ’ ἀξίαν ἀμοιβὴν καὶ ἀνταπόδοσιν, ἐφίεσθαί τε καὶ ζητεῖν τὴν τῶν οὐρανῶν βασιλείαν καὶ τὴν τοῦ θεοῦ δικαιοσύνην· τούτοις γὰρ τὰ λοιπὰ τῶν ἐν τῷ
βίῳ προστίθενται· μετὰ τὸ ἑκούσιον αὐτοῦ πάθος τὸ ζωοποιὸν καὶ τὴν
σωτήριον ἐκ νεκρῶν ἀνάστασιν ὑπαντήσασιν τοῖς μαθηταῖς, καθὼς αὐτὸς
διετάξατο, ἐν τῷ ὄρει τῆς Γαλιλαίας εὐλογήσας, ἀπέστειλεν εἰς πάντα τὸν κόσμον διερχομένους βαπτίζειν τοὺς ἀνθρώπους εἰς ὄνομα πατρὸς καὶ
υἱοῦ καὶ ἁγίου πνεύματος· οὗτοι γὰρ οὖν μετὰ τὴν αὐτοῦ τοῦ υἱοῦ
τοῦ θεοῦ μετὰ σαρκὸς εἰς οὐρανοὺς ἀνάληψιν καὶ ἐν δεξιᾷ τοῦ πατρὸς
καθέδραν ὑποστρέψαντες εἰς Ἱεροσόλυμα καὶ τὴν ἐπαγγελίαν ἐκδεξάμενοι καὶ τυχόντες τῆς τοῦ παναγίου καὶ ζωοποιοῦ πνεύματος παρουσίας  καὶ ἐπιφοιτήσεως, ἄλλος ἄλλῃ πάντες πανταχοῦ διασπαρέντες εἰς πᾶσαν
τὴν οἰκουμένην τὴν ἀληθῆ τοῖς ἀνθρώποις ἐκήρυττον διδασκαλίαν.
Ὁ οὖν μακαριώτατος καὶ πρωτόκλητος Ἀνδρέας διερχόμενος ὥσπερ τις ἡμεροφαὴς ἀστὴρ ἀπὸ ἀνατολῶν φαίνων μέχρι δυσμῶν κατὰ
πᾶσαν πόλιν ἐκήρυττεν εἶναι τὸν Χριστὸν υἱὸν τοῦ θεοῦ· διερχόμενος
δὲ τὴν Βιθυνῶν ἐπαρχίαν εἰσελθὼν ἐν μιᾷ τῶν ἐν αὐτῇ πόλεων Νικαίᾳ
προσαγορευομένῃ καὶ διδάξας ἐν αὐτῇ τὸν σωτήριον λόγον θαῦμά τι τοιοῦτον εἰργάσατο, καθά τισιν τῶν ἱστορικῶν τῆς αὐτῆς ἐμφέρεται πόλεως κατὰ
γὰρ τὴν ἀνατολικὴν πύλην ἐξ ἐπιβουλῆς τοῦ ἀρχεκάκου πνεύματα πονηρὰ
τῷ τόπῳ προσεδρεύοντα ἄβατον τοῖς ἀνθρώποις τὸν χῶρον παρεῖχον·
τοῦτο μεμαθηκὼς ὁ πρωτόκλητος, ἀπελθὼν κατὰ τὸν τόπον καὶ τῇ ἐπικλήσει Χριστοῦ τοῦ θεοῦ ἡμῶν ἐκδιώξας τὰ πνεύματα καὶ καθαρίσας ἐκ τῆς τούτων ἐνέδρας τὸν χῶρον πᾶσιν ἀκωλύτως παρεσκεύαζεν
βαδίζειν τοῖς βουλομένοις· ἐκεῖθέν τε πρὸς τὴν Θρᾴκην περαιωθεὶς καὶ
τῇ Σκυθίᾳ εἰσβαλὼν μετέπειτα ἐπορεύθη καὶ ἐν Σεβαστοπόλει τῇ
μεγάλῃ· ἐν ᾗ παρεμβάλλει ὅ τε Ἄψαρος καὶ Φᾶσις οἱ ποταμοί,
ἔνθα οἱ ἐσώτεροι οἰκοῦσιν Αἰθίοπες· πανταχοῦ κηρύσσων καὶ διαγγέλλων τὴν ἀληθῆ τοῦ θεοῦ ἡμῶν πίστιν.
Καταλαβὼν δὲ καὶ τὸν Εὔξεινον πόντον, ἐν μιᾷ τῶν πόλεων Σινώπῃ καλουμένῃ εἰσελθών, ἐν ᾗ οἱ ταύτην οἰκοῦντες αἱμοβόροι τινὲς καὶ ἀνήμεροι καὶ θηρίων ἀγριωδέστερον τῇ γνώμῃ διέκειντο οὐ μόνον πρὸς
ἀλλήλους ἀλλὰ καὶ πρὸς πάντας τοὺς ἔξωθεν ἐπεισερχομένους ἐπήλυδάς
τε καὶ νεήλυδας, τούτοις ἀσπλαγχνία κεχρημένοι καὶ ἀνημέρῳ τρόπῳ μετερχόμενοι, ὡς καὶ τὸν μακάριον ἀπόστολον Ματθίαν, καθὰ λόγος
κεκράτηκεν, χάριν τοῦ κηρύγματος Χριστοῦ τοῦ ἀληθινοῦ θεοῦ ἡμῶν
παρ’ αὐτοῖς γενόμενον κατασχεῖν καὶ ἀνηλεῶς αἰκίσασθαι καὶ κατάκλειστον ἐν φρουρᾷ ποιῆσαι ὡς μετὰ ταῦτα τοῦτον σφοδρότερον τιμωρησόμενοι, παραγενόμενος τοίνυν ὁ ἁγιώτατος καὶ πρωτόκλητος τῶν ἀποστόλων Ἀνδρέας, καθὰ δεδήλωται, ἐν τῇ τοιαύτῃ πόλει, καὶ γνοὺς τὸν
ἀπόστολον Ματθίαν ἐνφρούριον ὑπάρχειν μετὰ καὶ ἑτέρων πιστῶν,
διὰ προσευχῆς ἀπενέκρωσεν τοὺς φύλακας καὶ τὰς θύρας τῆς φυλακῆς ἀνοίξας ἐξήνεγκεν αὐτόν τε τὸν ἀπόστολον καὶ τοὺς σὺν αὐτῷ κατεχομένους, ἀπολύσας αὐτοὺς ἔνθα καὶ βούλονται πορεύεσθαι. Ταῦτα ἐνωτισθέντες οἱ τῇ γνώμῃ ἀποτεθηριωμένοι πρόσοικοι τῆς τοιαύτης πολίχνης καὶ συλλαβόμενοι τὸν ἀπόστολον ἔσυρον ἐπὶ πᾶσαν
τὴν πόλιν, δημοσίᾳ τοῦτον βασανίζοντες, καὶ ἐνέβαλον εἰς τὴν
φυλακὴν ὡς μέλλοντες μετὰ ταῦτα τοῦτον ἀνελεῖν, μάλιστα διὰ τὸ
καταγγέλλειν αὐτοῖς τὸν κύριον Ἰησοῦν Χριστὸν καὶ ἐλέγχειν τὴν ἀπάνθρωπον καὶ θηριώδη καὶ ἀτίθασσον αὐτῶν διάθεσιν· τότε ὁ μακάριος
ἀπόστολος Ἀνδρέας προσηύξατο παιδευθῆναι αὐτοὺς τοῦ ἐπιστρέψαι
αὐτῶν τὰς διανοίας καὶ τὸν λογισμὸν πρὸς παραδοχὴν τῆς ὑπ’ αὐτοῦ
κηρυττομένης πίστεως· καὶ προσσχὼν ἀνδριάντι τινὶ λιθίνῳ ἑστῶτι
ἀντικρὺς τῆς φυλακῆς, ἐκτείνας τὴν χεῖρα καὶ σφραγίσας εἶπεν σοὶ λέγω τῷ ἀνδριάντι, φοβήθητι τὸ σημεῖον τοῦ σταυροῦ καὶ
ἐξάγαγε ὕδωρ, ὅπως ἰδόντες οἱ ταύτην τὴν πόλιν κατοικοῦντες
ἀπηνέστατοι ἄνθρωποι παιδευθῶσιν καὶ ἐπιστρέψωσιν εἰς ἐπίγνωσιν καὶ
πίστιν τοῦ ἀληθινοῦ θεοῦ καὶ πατρὸς καὶ τοῦ μονογενοῦς αὐτοῦ υἱοῦ
καὶ τοῦ ζωοποιοῦ πνεύματος. Καὶ ἐξῆλθεν εὐθέως ὕδωρ ἐκ τοῦ στόματος τοῦ ἀνδριάντος εἰς πλῆθος ὡσεὶ κατακλυσμοῦ· ὅπερ θεασάμενοι οἱ τῆς πόλεως κάτοικοι
ἐπὶ πολὺ ὑψούμενον, καὶ ἐννοήσαντες διὰ τὴν εἰς τὸν ἀπόστολον παροινίαν τοῦτο γενέσθαι, δρομαῖοι ἐλθόντες εἰς τὴν φυλακὴν μετὰ κλαυθμοῦ
μεγάλου ἐν τρόμῳ προσέπεσαν τῷ ἀποστόλῳ. αἰτούμενοι στῆσαι τὴν τοιαύτην φθοροποιὸν ἀπειλὴν καὶ δοῦναι αὐτοῖς τὸν φωτισμὸν τῆς τοῦ
Χριστοῦ πίστεως. θεασάμενος δὲ ὁ πρωτόκλητος τὴν αὐτῶν εἰλικρινῆ
ἐπιστροφὴν καὶ μετάνοιαν καὶ σπλαγχνισθεὶς εἶπεν τῷ ἀνδριάντι
μηκέτι ἐξέλθῃ ὕδωρ ἐκ τοῦ στόματός σου· ἰδοὺ γὰρ ἐξέρχομαι 
κηρύξαι τῷ λαῷ τούτῳ τὴν τοῦ κυρίου μου καὶ θεοῦ καὶ σωτῆρος Ἰησοῦ Χριστοῦ πίστιν. καὶ τούτου ῥηθέντος παραχρῆμα ἐπαύσατο ἡ
τοῦ ὕδατος ῥύσις. τότε ἐξελθὼν ἀπὸ τῆς εἱρκτῆς ὁ ἀπόστολος καὶ κατηχήσας καὶ διδάξας αὐτούς, βαπτίσας τε καὶ ἐκκλησίαν οἰκοδομήσας καὶ
ἑπτὰ ἡμέρας προσμείνας κατεφώτισεν αὐτοὺς καὶ ἐστήριξεν ἐν τῇ
πίστει τοῦ Χριστοῦ. Ἐκεῖθέν τε αὖθις ἐξελθὼν διὰ τοῦ κατάπλου τοῦ αὐτοῦ Εὐξείνου πόντου τοῦ εἰσρέοντος πρὸς τὸ Βυζάντιον δεξιοῖς μέρεσιν ἐχώρει. καὶ
πρός τινα χώραν καλουμένην Ἀργυρόπολιν καταλαβὼν καὶ ἐκεῖσε ἐκκλησίαν δειμάμενος τὸν ἕνα τῶν ἑβδομήκοντα μαθητῶν Στάχυν ὀνόματι,
οὗ καὶ Παῦλος ὁ ἀπόστολος, τὸ στόμα Χριστοῦ, τὸ σκεῦος τῆς ἐκλογῆς, ἐν τῇ πρὸς Ῥωμαίους μέμνηται ἐπιστολῇ ἀγαπητὸν αὐτὸν ὄντα,
χειροτονήσας τοῦ Βυζαντίου ἐπίσκοπον καὶ καταλιπὼν διαγγέλλειν τὸν
σωτήριον λόγον, διὰ τὴν ἐκεῖσε ἐπικρατοῦσαν τότε εἰδωλικὴν ἀθεότητα καὶ τὴν τοῦ τυράννου καὶ εἰδωλομανοῦς Ζευξίππου ὠμότητα
τοῦ ἐν αὐτῷ προκαθεζομένου αὐτὸς πρὸς τοῖς δυτικοῖς μέρεσιν ἀπῄει, καταφωτίζων ταῖς ἐνθέοις αὐτοῦ διδαχαῖς καὶ τὴν δυτικὴν
ἀμαυρότητα.
Διελθών τε τὴν Θεσσαλίαν καὶ Ἑλλάδα καὶ τοὺς ἐν αὐταῖς ταῖς πόλεσιν τὸ τῆς οἰκονομίας Χριστοῦ τοῦ θεοῦ μυστήριον ἐκθέμενος
αὐτόθεν μέτεισιν πρὸς τὴν Ἀχαΐαν· καὶ ἐν πόλει ταύτης Πάτραις
λεγομένῃ τοὺς ἐν αὐτῇ διδάσκων οὐ διελίμπανεν ἀποβάλλεσθαι μὲν τὸν
τοῦ ἑλληνισμοῦ σκοτισμόν, προστρέχειν δὲ τῷ τοῦ χριστιανισμοῦ φωτισμῷ· ἀποτάσσεσθαι τὴν εἰδωλικὴν ματαιότητα καὶ τῇ ἀληθινῇ
συντάσσεσθαι δικαιότητι· βδελύττεσθαι τὴν ἀπατηλὴν τῶν ψευδωνύμων θεῶν θρησκείαν καὶ τῇ τοῦ ὄντος θεοῦ τοῦ ἐν τριάδι προσώπων, 
ἑνότητι δὲ φύσεως γνωριζομένου προστρέχειν εὐσεβείᾳ· ἀποφοιτᾶν τῆς
κακοδαίμονος δόξης καὶ τῇ τοῦ υἱοῦ τοῦ θεοῦ δεδοξασμένῃ πίστει προσφοιτᾶν· ἀρνεῖσθαι πᾶσι τοῖς ἑλληνικοῖς κόμποις καὶ θεσμοῖς καὶ
συντίθεσθαι τοῖς τῆς ἐνανθρωπήσεως καὶ μετὰ σαρκὸς οἰκονομίας Χριστοῦ
τοῦ ἀληθινοῦ θεοῦ τοῦ ἐκ παρθένου τεχθέντος δόγμασιν.
Τούτοις καθ’ ἑκάστην διαλεγόμενος τῷ λαῷ καὶ διδάσκων ἔπειθεν προστρέχειν τῷ τῆς ἀφθαρσίας λουτρῷ καὶ ἀναγεννᾶσθαι διὰ τοῦ θείου
βαπτίσματος καὶ λατρεύειν τῷ ὑπ’ αὐτοῦ κηρυττομένῳ Χριστῷ τῷ θεῷ σὺν τῷ ὁμοουσίῳ αὐτοῦ καὶ συνανάρχῳ πατρὶ καὶ τῷ παναγίῳ πνεύματι.
μεθ’ ὧν καὶ τὴν κατ’ ἐκείνου καιροῦ ἀνθυπατεύοντος Ἀχαΐας γυναῖκα, Αἰγεάτης δὲ οὗτος ἦν, ἐν ὠμότητι καὶ θηριώδει γνώμῃ πάντας ὑπερβάλλων ἀνθρώπους, ἔπεισεν καταπτύσασαν τῶν σεβασμάτων τῶν ἑλληνικῶν
τῆς ὀρθῆς τῶν χριστιανῶν πίστεως σὺν τῇ ταύτης συγγενίδι Ἠφιδαμίᾳ
καλουμέ.. προσδραμεῖν τῷ κηρύγματι.
Ταῦτα ἐνωτισθεὶς ὁ Αἰγεάτης καὶ ὑπὸ τοῦ ἐνοικοῦντος αὐτῷ ἀκαθάρτου δαίμονος εἰς ὀργὴν κινηθείς, συλλαβόμενος τὸν
μακάριον κατέκλεισεν ἐν φρουρᾷ πλησίον τῆς αὐτόθι θαλάσσης, ἐπαπειλούμενος αὐτῷ πλείστας ἐπαγαγεῖν βασάνων ἰδέας εἰ μῂ μεταπείσοι
τὴν ἑαυτοῦ γυναῖκα Μαξιμίλλαν συνθέσθαι αὖθις τῷ ἑλληνισμῷ καὶ τῇ αὐτοῦ κοινωνίᾳ. τούτου οὖν κατακλείστου γεγονότος τινὲς τῶν ὑπ’
αὐτοῦ μαθητευθέντων παραγενόμενοι ἐν τῷ δεσμωτηρίῳ ἤκουον ἅμα τῇ
Μαξιμίλλῃ τοῦ λόγου αὐτοῦ· ἐδίδασκεν γὰρ αὐτοὺς ὁ μακαριώτατος
πρωτόκλητος ἀπόστολος λέγων·
Τεκνία μου οἱ ἐπιγνόντες Χριστὸν τὸν ἀληθινὸν θεὸν ἡμῶν διὰ τοῦ ἡμετέρου κηρύγματος καὶ πιστεύσαντες εἰς αὐτόν, διὰ παντὸς
τὴν αὐτοῦ τηρήσατε πίστιν ἀπαρασάλευτον καὶ ἀμετακίνητον μένουσαν
ἐν ὑμῖν. ἐγγράψατε τὸ τῆς οἰκονομίας αὐτοῦ μυστήριον ἐν πλαξὶ τῶν 
ὑμετέρων καρδιῶν· στῆτε ἑδραῖοι καὶ ἀμετακίνητοι, πάγιοί τε καὶ βέβαιοι· καὶ μηδενὶ πειρασμῷ· ἢ πνεύματι πλάνης μεταφερόμενοι ἢ ἑλληνισμῷ προσανέχοντες· ἀλλ’ ἀεὶ ἐν διανοίᾳ κατέχετε τὴν
δι’ αὐτοῦ τοῦ σωτῆρος ἡμῶν εἰς ἡμᾶς γενομένην ἀπολύτρωσιν διὰ τοῦ
τιμίου αὐτοῦ αἵματος ἐκ τῆς διαβολικῆς πλάνης τε καὶ λατρείας· μέχρι
τέλους ἀνεξάρνητον αὐτοῦ φυλάξατε τὸ ὄνομα καὶ τὴν σφραγῖδα ἣν ἐσφραγίσθητε· μὴ καταμαλακισθῆτε ταῖς τοῦ ἀπατεῶνος Αἰγεάτου δολεραῖς κολακείαις· μὴ πτήξητε τὰς αὐτοῦ φημιζομένας βασάνους· μὴ
φοβηθῆτε τὰ πρὸς ὀλίγον ἐπαπειλούμενα αὐτοῦ καθ’ ἡμῶν κολαστήρια·
φοβήθητε δὲ μᾶλλον τὸ ἑτοιμαζόμενον αὐτῷ τε καὶ τῷ πατρὶ αὐτοῦ
τῷ διαβόλῳ καὶ πᾶσιν τοῖς αὐτῷ διὰ τῶν εἰδώλων λατρεύουσιν ἄσβεστον τῆς γεέννης πῦρ καὶ τὸν βρυγμὸν τῶν ὀδόντων καὶ τὸν
σκώληκα τὸν ἀκοίμητον· τὰ γὰρ ἐκείνου πρόσκαιρα ὄντα ὡσεὶ ἀράχνη
διαλύεται, ταῦτα δὲ ἀτελεύτητα καὶ ἀπέραντα τοῖς φαύλως βιοῦσιν καὶ
μὴ τῷ ἀληθινῷ θεῷ πειθομένοις διαμένουσιν.
Ταῦτα αὐτοῦ εἰπόντος συνταξάμενος καὶ ἀσπασάμενος τοὺς ἀδελφοὺς ἀπέλυσεν ἕκαστον εἰς τὰ ἴδια εἰπὼν αὐτοῖς οὐκ ἀπολειφθήσομαι ὑμῶν τεκνία, ἀλλὰ συνέσομαι ὑμῖν πνευματικῶς καὶ ἐκ τοῦ
σώματος ἀπαίρων ἐν Χριστῷ διὰ τὴν πρὸς αὐτὸν ἀγάπησιν. καὶ οὕτως
οἱ ἀδελφοὶ περιπτυξάμενοι αὐτὸν ἐξῆλθον ἀπὸ τοῦ δεσμωτηρίου. ἱκανῶν δὲ διαγενομένων ἡμερῶν καὶ τοῦ πρωτοκλήτου ἐν τῷ δεσμωτηρίῳ ὑπάρχοντος τινὲς τῶν ἀδελφῶν ἅμα τῇ Μαξιμίλλῃ καὶ Ἠφαιδαμίᾳ
πορευόμενοι πρὸς αὐτὸν ἐστηρίζοντο τῇ αὐτοῦ διδαχῇ παιδευόμενοι
ἔχειν τὴν ἐλπίδα ἐπὶ τὸν κύριον Ἰησοῦν Χριστὸν καὶ ἀδιαλείπτως μνείαν
ποιεῖσθαι τῶν ἀποκειμένων ἀγαθῶν τοῖς ἀγαπῶσιν αὐτὸν καὶ ἀγωνιζομένοις ὑπὲρ τῆς εἰς αὐτὸν ὁμολογίας. καὶ οὕτως χαίροντες καὶ ἀγαλλιώμενοι ἀνεχώρουν ἕκαστος οἴκαδε.
Ἐν μιᾷ οὖν καθεζόμενος ἐν τῷ δικαστηρίῳ ὁ Αἰγεάτης εἰς ὑπόμνησιν ἦλθεν τοῦ μακαριωτάτου ἀποστόλου Ἀνδρέου· εἶχεν γὰρ ἐνδομυχοῦντα καὶ φλεγμαίνοντα τὸν περὶ τῆς γυναικὸς αὐτοῦ χωρισμόν, ὡς καταλείψασαν αὐτὸν καὶ τῷ ἀποστόλῳ προσανέχουσαν ἐάσας
δὲ τὸ δικάζειν, ἐξαναστὰς τοῦ βήματος δρομαίως ᾤχετο ἐπὶ τὸ αὐτοῦ πραιτώριον ὡς κολακεύσων καὶ θωπεύσων τῇ Μαξιμίλλῃ πεισθῆναι αὐτῷ καὶ πρὸς αὐτὸν αὖθις καθὰ τὸ πρότερον ἀνθυποστρέψαι τῇ
ἑνώσει. ἡ δὲ Μαξιμίλλα ἐξελθοῦσα τοῦ δεσμωτηρίου, ἦν γὰρ τὸ
τηνικαῦτα παρακαθημένη καὶ ἀκροωμένη τῶν τοῦ πρωτοκλήτου λόγων,
ἡδέως γὰρ αὐτοῦ ἤκουεν ὁμιλοῦντος τὰ σωτήρια λόγια, καταλαμβάνει τὸν ἀνθύπατον εἰσβάλλοντα τῇ οἰκίᾳ· καὶ θεασάμενος αὐτὴν ὁ ἀνθύπατος ἔφη·
Ὦ Μαξιμίλλα, τί τῶν σῶν γονέων τῶν ἐμοὶ κατεγγυησάντων σε πρὸς γάμον ἀλογήσασα τῆς ἐμῆς ἀπέστης συναφίας; οὗτοι γὰρ οὐ πρὸς πλοῦτον ὁρῶντες, οὐ πρὸς δόξαν, οὐ πρὸς γένος, ἀλλὰ πρὸς τὸ τῆς
ψυχῆς μου εὔγνωμον καὶ ἐπιεικὲς ἔκριναν συναφθῆναί μέ σοι ἐγὼ δὲ
ὡς κυρίαν καὶ δέσποιναν τῷ παντὶ ἡμῶν ἔσχον βίῳ εὐνοϊκῶς πρὸς σὲ διατεθείς, μήτε τῶν εὐεργεσιῶν καὶ τιμῶν τῶν σῶν ἀφειδῶν γονέων μήτε τῆς σῆς φιλίας παραλογισάμενος. καὶ ἵνα τί τοῦτο
πεποίηκας, ἀποστᾶσα τῆς ἐμῆς συμβιώσεως καὶ κολληθεῖσα τῷ ξένῳ
καὶ ἀλήτῃ τούτῳ; δεῦρο ἐπιστράφηθι πρός με· γενοῦ μετ’ ἐμοῦ καθὰ
τὸ πρότερον ἀπολαύσωμεν τῆς ἀλλήλων φιλίας οἷα δὴ καὶ ἀνέκαθεν· ἕνεκεν γὰρ τοῦ παραινέσαι σε καταλιπὼν τὸ δικάζειν ὡς ἀναγκαῖον ὂν
παραγέγονα. εἰ οὖν πεισθῇς μοι συμβουλεύοντι, ἐσόμεθα κοινωνοῦντες
τῆς πρὸς ἀλλήλους φιλικῆς ἀναστροφῆς, ἀπολύσω δὲ χάριν σου καὶ
ὃν κατέχω ἐν τῷ δεσμωτηρίῳ ὡς κατάδικον ξένον· εἰ δὲ μὴ βουληθῇς
ταῖς ἐμαῖς πεισθῆναι παραινέσεσιν αἷς νῦν πρὸς σὲ δυσωπῶν διεξέρχομαι, εἰς σὲ οὐδαμῶς κακόν τι διαπράξομαι· δυνάμενος γὰρ οὐ βεβούλημαι, μεμνημένος σου τῆς ἀρχαιοτάτης φιλίας καὶ συναναστροφῆς· ὃν
δὲ ἔχω ἐν δεσμοῖς ξένον, ὃν καὶ πλέον ἐμοῦ ποθοῦσα στέργεις, τοῦτον
ποικίλαις μετὰ ἀτιμίας ἀναλώσω βασάνοις, τὸ τηνικαῦτα ἐν 
ἀγωνίᾳ καὶ θλίψει θεωμένην σε παρασκευάσω γενέσθαι. οὐκοῦν ὦ γύναι τὸ συμφέρον σοι καὶ ἐμοὶ διαμεριμνήσασα πειθήνιός μοι κατὰ πάντα
γενοῦ, τῇ αὔριον περὶ τούτου λόγον ὑφέξασα. Καὶ ταῦτα διαλεχθεὶς τῇ ἑαυτοῦ γυναικὶ αὖθις ἐπὶ τὸ δικαστήριον ἀνεχώρησεν. ἡ δὲ Μαξιμίλλα ἅμα τῇ Φαιδαμίᾳ κατὰ τὴν συνήθη
ὥραν παραγεναμένη πρὸς τὸν ἁγιώτατον ἀπόστολον καὶ τὰς χεῖρας αὐτοῦ
κατασπασαμένη καὶ ταῖς ἰδίαις ὄψεσιν ταύτας περιθεῖσα ἅπαντα τὰ ὑπὸ
τοῦ αὐτῆς ἀνδρὸς αὐτῇ λεχθέντα ἀνατίθεται τῷ πρωτοκλήτῳ· καὶ ὁ ἀπόστολος πρὸς αὐτήν·
Ὦ τέκνον μου Μαξιμίλλα, εἰ τῆς ἐμῆς νουθεσίας καὶ διδαχῆς τὴν ἄγκυραν βεβαίαν κατασχεῖν βούλῃ καὶ τῆς εἰς Χριστὸν πίστεως
οὐδαμῶς ἀποστῆναι, μὴ πράξῃς τοῦτο ὅπερ ὁ Αἰγεάτης κολακεύων δολερῶς ὑποκρίνεται· μὴ ἡττηθῇς ταῖς αὐτοῦ κατ’ ἐμοῦ ἀπειλαῖς, εἰ καὶ
κατὰ σοῦ μηδὲν δεινὸν πράξειν ἐπαγγέλλεται· μὴ σαλευθῇς ὑπὸ τῶν αὐτοῦ φαύλων ὁμιλιῶν, καὶ μὴ χαυνωθῇς ταῖς αὐτοῦ ῥυπαραῖς συμβουλίαις· μὴ βουληθῇς ἐκδοῦναι σεαυτὴν πρὸς συνουσίαν τῷ
τοῖς εἰδώλοις λατρεύοντι ἡ τὸν Χριστὸν διὰ τοῦ θείου βαπτίσματος
ἐνστερνισαμένη· ἀλλ’ ὑπομείνασα πᾶσαν αὐτοῦ ἀπειλουμένην ἢ καὶ
ἐπαγομένην θλῖψιν ἀφόρα εἰς ἡμᾶς τοὺς διὰ Χριστὸν ὃν πεπίστευκας ἑτοίμως ἔχοντας πᾶσαν κολαστηρίων ἐπίνοιαν ὑπὸ τοῦ μισοχρίστου
Αἰγεάτου προσαγομένην ὑπενεγκεῖν· ὑπόμεινον μικρὸν καὶ ὄψει τὴν αὐτοῦ
πανολεθρίαν καὶ πρόσκαιρον δόξαν διὰ τάχους ὀλλυμένην καὶ εἰς ἀδοξίαν μεταπίπτουσαν καὶ μεθισταμένην· σὺ οὖν φύλαξον σαυτὴν ἁγνὴν καὶ καθαρὰν ἐκ τῆς ἀκαθάρτου αὐτοῦ συνδιαγωγῆς, τηροῦσα τὸν χιτῶνα οὗ ἐνυμφεύθης νυμφίου ἀρύπωτον ἀκηλίδωτον καὶ ἀμίαντον μέχρι τῆς ἐσχάτης σου ἡμέρας καὶ ἀναπνοῆς· ἡμῖν δὲ ὅσα
ἔξεστιν τῷ ἀνθυπάτῳ ἐπαπειλεῖν μὴ λόγοις μόνον ἀλλὰ καὶ ἔργοις ταῦτα
διεξερχέσθω κατὰ τὸ αὐτῷ δοκοῦν· εἴτε θηρίοις ἐκδιδότω βορρᾷ,
εἴτε πυρὶ κατακαυσάτω, εἴτε βυθῷ ἀκοντιζέτω, εἴτε ξίφει τεμνέτω, εἴτε σταυρῷ προσηλωσάτω, καὶ γνώτω ὁποῖος ἡμῖν ὁ διὰ Χριστὸν ἔρως· 
οὗ προτιμότερον οὐδὲν τῶν ὄντων τιθέμεθα· πρὸς αὐτὸν γὰρ ὁρῶμεν
καὶ αὐτὸν ποθοῦμεν τὸν ἡμᾶς ὑπεραγαπήσαντα· καὶ πᾶν οὖν ὑπὲρ
αὐτοῦ δεινὸν καρτερήσομεν καὶ πρὸς αὐτὸν ἐπειγόμεθα, τῆς αὐτοῦ
συμμεθέξοντες βασιλείας κατὰ τὴν ἀψευδῆ αὐτοῦ πρὸς ἡμᾶς ἐπαγγελίαν. Ὁ δὲ Στρατοκλῆς ἀδελφὸς ὢν τοῦ Αἰγεάτου, ἑστὼς παρὰ τὸ δεσμωτήριον καὶ ἀκροώμενος τῶν λόγων τοῦ πρωτοκλήτου, εἰς κατάνυξιν ἐλθὼν περὶ ὧν ὁ μακάριος ἀπόστολος νουθετῶν ἔλεγεν τῇ Μαξιμίλλῃ,
ἤρξατο δακρύειν καὶ στένειν ἀνενδότως· ὃν θεασάμενος ὁ πρωτόκλητος
καὶ λαβόμενος τῆς χειρὸς αὐτοῦ ἐπύθετο πρὸς αὐτὸν τί οὕτως δακρύων ἀκαθέκτως οὐ διαλιμπάνεις καὶ στένων οὐκ ἐφησυχάζεις;
ὁρῶ γάρ σου τὸν ἀδιάπαυστον ὀδυρμὸν καὶ χαίρω ὅτι οὐ μάτην τοὺς
λόγους πεποίημαι· ἀλλ’ ὡς ἐν γῇ καρποφόρῳ σπόρον τούτους καταβάλλομαι γεωργοῦντας ἑκατονταπλασίονα τὸν καρπὸν ἐν ταῖς ὑμῶν καρδίαις· οὐκοῦν μὴ οὕτως ἀνιώμενος σύνθρυπτέ σου τὴν καρδίαν. Καὶ ὁ Στρατοκλῆς αὐτῷ ἀπεκρίνατο μὴ νόμιζε ὦ ἀπόστολε πρωτόκλητε ὅτι δι’ ἕτερόν τι δακρύων ἀποδύρομαι ἢ ἕνεκεν σοῦ· οἱ γὰρ
ἀπὸ στόματός σου ἐξιόντες λόγοι ὡς πῦρ ἀκοντίζοντες κατέφλεξάν μου
τὴν καρδίαν καὶ πρὸς πίστιν τοῦ ὑπὸ σοῦ εἵλκυσαν καταγγελλομένου
Χριστοῦ καὶ στοργὴν τῆς σῆς μακαριότητος, καὶ τὴν ἐμὴν ἀκανθώδη καὶ κεχερσωμένην ὁμαλίσαντες ψυχὴν τὰ σπέρματα τῶν σωτηρίων λόγων
ἐναπέθεντο· καὶ γὰρ τὸ ἀναβλαστῆσαι καὶ ἐκφῦναι ταῦτα τῆς παρὰ σοῦ
δεῖται εὐκτικῆς βοηθείας, ἧς χωρὶς οὐδὲν εἰς τὸ φανερὸν προελθεῖν δύναται. καὶ ὁ ἀπόστολος· ταῦτα κἀγὼ τέκνον ἐννοῶν Στρατόκλη
εὐφραίνομαι, ὅτιπερ ἡ πρὸς ὑμᾶς οὐκ εἰς κενόν μου γέγονεν διδασκαλία, καὶ διὰ τοῦτο τὸν κύριόν μου καὶ θεὸν δοξάζω ἐπὶ πᾶσιν ὑμῖν.
ἵνα δὲ γνῶτε, αὔριόν με ὁ Αἰγεάτης εἰς τὸ ἀνασκολοπισθῆναι παραδίδωσιν· ἡ γὰρ τοῦ Χριστοῦ οἰκέτις Μαξιμίλλα διοχλήσει τὸν ἐνοικοῦντα
αὐτὸν ἀνθρωποκτόνον ὄφιν, οὗ ἐστιν οὗτος συγγενὴς διὰ τὴν πρὸς 
αὐτὸν σχέσιν, μὴ ὑπείκουσα αὐτῷ εἰς τὰ αὐτῷ καταθύμια· αὐτὸς δὲ τραπήσεται κατ’ ἐμοῦ.
Ἡ οὖν Μαξιμίλλα τούτων λεγομένων τῷ Στρατοκλεῖ οὐ παρῆν· τῶν γὰρ προτέρων ὑπακούσασα τοῦ ἀποστόλου λόγων ἀνεχώρησεν
εἰς τὸ πραιτώριον, ἅπαντα τὰ τοῦ κόσμου χαίρειν φράσασα καὶ μόνῳ τῷ θεῷ συνεῖναι ᾧπερ καὶ νενύμφευται· ὁ δὲ Αἰγεάτης προσκαλεσάμενος
αὐτὴν περὶ τῶν ὁμοίων ἠξίου προτρεπόμενος διασκέψασθαι εἰ ἄρα βούλοιτο πρὸς αὐτὸν ὡς πάλαι διατεθῆναι· τῆς δὲ ἀπειπαμένης, καὶ μηδὲ
πρὸς τὸν λόγον εἴξασα, τὸ λοιπὸν ἐπὶ τὴν τοῦ πρωτοκλήτου ἀναίρεσιν ὁ ἀνθύπατος ἐχώρει, σκεπτόμενος ποίῳ θανάτῳ τοῦ ζῆν
αὐτὸν ἀπαλλάξει. ὑποβάλλεται οὖν ἐν διανοίᾳ παρὰ τοῦ ἀνθρωποκτόνου καὶ μισανθρώπου πατρὸς αὐτοῦ διαβόλου τοῦτον δημοσίᾳ τιμωρήσασθαι· τῆς οὖν ὥρας προτρεπομένης ἐπὶ τὸ ἄριστον
πρόεισιν ἅμα τοῖς ὁμοίοις αὐτῷ γαστριδούλοις σιτίζεσθαι οἷά τις
θὴρ αἱμοβόρος τῷ θυμῷ βρέμων πρὸς βορὰν σαρκῶν ἀθῴων· ἡ δὲ Μαξιμίλλα ἅμα τῇ Ἠφαιδαμίᾳ πάλιν παραγίνεται εἰς τὸ δεσμωτήριον
πρὸς τὸν μακαριώτατον Ἀνδρέαν καὶ εὑρίσκει ὄχλον συνειλεγμένον τῶν παρ’ αὐτοῦ μαθητευθέντων διαγορεύοντος τοῦ ἀποστόλου πρὸς αὐτούς·
Ἀδελφοὶ καὶ τεκνία μου, ἐγὼ μὲν ἀπεστάλην ὑπὸ τοῦ κυρίου μου εἰς πάντα τὸν κόσμον καταγγέλλειν αὐτοῦ τὰ θαυμάσια, τήν τε
ἐνανθρώπησιν καὶ τὰ παθήματα καὶ τὴν ἐκ νεκρῶν ἀνάστασιν καὶ τὴν εἰς
οὐρανοὺς ἀνάληψιν· ἔφθασα δὲ τῇ προνοίᾳ αὐτοῦ καὶ εἰς ὑμᾶς τοὺς ὄντας
ἐν τοῖς κλίμασι τούτοις. ὑπομνῆσαι ἅπαντας περὶ ὧν ματαίως ἠσχολοῦντο τῶν ψευδωνύμων θεῶν, εἰκῆ σεβόμενοι τούτους, καὶ ἐπιστρέψαι
εἰς ἐπίγνωσιν τοῦ ὄντος θεοῦ· καὶ μακαρίους κρίνω τοὺς ὑπακούσαντας τῆς ἡμετέρας διδασκαλίας καὶ βδελυξαμένους τὴν τῶν εἰδώλων θρησκείαν
καὶ ἐπιγνόντας τὴν αὐτοῦ θεότητα, ἧς ἄνευ οὐδὲν τῶν ὄντων συνέστηκεν· παρακαλῶ οὖν ἐποικοδομεῖσθαι ὑμᾶς ἐπὶ τῷ θεμελίῳ τούτῳ τῷ  ὑφ’ ἡμῶν ὑμῖν καταβληθέντι ὡς ἀσαλεύτῳ καὶ ἀνεπερεάστῳ παντὶ
πονηρευομένῳ· καὶ φυλάξατε τοὺς παρ’ ἐμοῦ δοθέντας ὑμῖν ὅρους καὶ
τοὺς λόγους τοὺς παρ’ ἐμοῦ ἐγγράψατε ἐν τῷ νοῒ ὑμῶν· καὶ στηριχθῆτε ἐν τῇ ὁμολογίᾳ τῇ εἰς αὐτόν. καὶ τὰ εἰς ἐμὲ ὑπὸ Αἰγεάτου
γενόμενα μὴ ταρασσέτω ὑμᾶς· ὡς γὰρ δοῦλος τοῦ θεοῦ ταῦτα πάσχων ἐγκαρτερῶ.
Ταῦτα δὲ αὐτοῦ διὰ πάσης προσομιλοῦντος τῆς νυκτὸς τοῖς ἀδελφοῖς καὶ ἅμα αὐτοῖς προσευχομένου καὶ παρατιθεμένου τῷ κυρίῳ
ἕωθεν ὁ ἀνθύπατος Αἰγεάτης προσκαλεσάμενος τὸν ἀπόστολον Ἀνδρέαν ἐκ
τοῦ δεσμωτηρίου εἶπεν πρὸς αὐτὸν ὦ ξένε καὶ ἀλλότριε τοῦ ἡμετέρου
ἔθνους ἄνθρωπε καὶ ἐχθρὲ τῆς τῶν θεῶν εὐμενείας καὶ λυμεὼν παντὸς τοῦ ἐμοῦ οἴκου, τί τὸ δόξαν σοι δρᾶσαι εἰς ἡμᾶς; τί τὴν
ἐμὴν γυναῖκα ἐξαπατήσας ἀποστῆναι τῆς ἐμῆς εὐνοίας πεποίηκας
καὶ τῷ σῷ προσοικείωσας θεῷ· ἵνα τί ταῦτα κατ’ ἐμοῦ καὶ πάσης
ἔδρασας Ἀχαΐας; τοιγαροῦν ἐν ἀνέσει ἀπολαύων καὶ ἐντρυφῶν
τῶν παρ’ ἐμοῦ δωρεῶν τε καὶ ἀμοιβῶν ἀνθ’ ὧν εἰς ἐμὲ διεπράξω. καὶ κελεύσας αὐτὸν μαστιχθῆναι παρέδωκεν αὐτὸν εἰς τὸ ἀνασκολοκαὶ κελεύσας αὐτὸν μαστιχθῆναι παρέδωκεν αὐτὸν εἰς τὸ ἀνασκολοπισθῆναι, προστάξας τοῖς δημίοις ἀτμήτων αὐτοῦ τῶν ἀγκυλῶν καταλειφθεισῶν οὕτως ἀναρτηθῆναι, οἰόμενος αὐτὸν νομίμως κολάζεσθαι.
Διεδόθη τοίνυν ἡ τοιαύτη φήμη ἐν ὅλαις ταῖς Πάτραις διαβοωμένη, ὡς ὁ δίκαιος καὶ Χριστοῦ δοῦλος ὃν ὁ Αἰγεάτης δέσμιον κατεῖχεν
πορεύεται τιμωρηθησόμενος, ὁμοθυμαδόν τε πάντες ἐπὶ τὴν θέαν συνέτρεχον κατὰ τοῦ ἀνθυπάτου ἀγανακτοῦντες διὰ τὸ ἀνόσιον τῆς κρίσεως.
ὡς δὲ διῆγον αὐτὸν πρὸς τὸν τῆς τελειώσεως οἱ δήμιοι τόπον, τὸ κελευσθὲν ἀποπληρῶσαι, τὸ τηνικαῦτα ὁ Στρατοκλῆς πυθόμενος τὸ συμβὰν
δρομαίως καταλαμβάνει καὶ ὁρᾷ τὸν μακάριον βίᾳ ἑλκόμενον ὑπὸ τῶν
δημίων ὥσπερ τινὰ κακοῦργον εἰς κρίσιν. ἀφειδῶς οὖν τούτους πλήξας
καὶ τοὺς χιτῶνας διαρρήξας τῶν ταῦτα δρώντων ἀπέσπασεν τὸν πρωτόκλητον εἰπὼν πρὸς αὐτοὺς σύγγνωτέ μοι καὶ χάριν ἐν τούτῳ νείματε  τῷ ἀποστόλῳ ὡς παιδεύσαντί με διὰ τῶν λόγων αὐτοῦ ἀοργήτως φέρειν
καὶ διὰ τοῦτο τὸν πολὺν θυμὸν καταπραΰναντι· ἐπεὶ ἐφανέρωσα ἂν ὑμῖν
τί μὲν ὁ μιαρὸς Αἰγεάτης βούλεται, τί δὲ ὁ τοῦ θεοῦ δοῦλος δύναται
Στρατοκλῆς. καὶ περικρατῶν τῆς χειρὸς τοῦ ἀποστόλου ἐπορεύετο σὺν
αὐτῷ εἰς τὸν παραθαλάσσιον τόπον ἔνθα καὶ εὐτρεπίσθω τελειωθῆναι αὐτόν.
Οἱ δὲ παραλαβόντες αὐτὸν παρὰ τοῦ ἀνθυπάτου στρατιῶται ἀφέντες τὸν ἀπόστολον μετὰ τοῦ Στρατοκλῆ καὶ ὑποστρέψαντες ἀνήγγειλαν τῷ Αἰγεάτῃ λέγοντες ὅτι βαδιζόντων ἡμῶν ἅμα Ἀνδρέου
προφθάσας ὁ Στρατοκλῆς διέρρηξεν ἡμῶν τοὺς χιτῶνας καὶ
ἀποσπάσας αὐτὸν ἀφ’ ἡμῶν ἔλαβεν αὐτὸν μεθ’ ἑαυτοῦ· καὶ ἰδοὺ παρεστήκαμεν ὡς ὁρᾷς. ὁ δὲ ἀνθύπατος πρὸς αὐτοὺς ἀπεκρίνατο
λαβόντες ἐσθῆτας ἑτέρας πορεύθητε ποιήσαντες καὶ ἐκπληρώσαντες
τὸ κελευσθὲν ὑμῖν παρ’ ἐμοῦ εἰς τὸν κατάδικον Ἀνδρέαν. τῷ δὲ Στρατοκλεῖ
μηδὲ ὅλως ὀφθῆτε ἤ τι ἄλογον ἀντείπητε τάχα εἴ τι τοιοῦτον
διαπράξηται· καὶ ἐμοῦ ἀφειδήσας μειζόνως καθ’ ὑμῶν ἀγανακτήσει. οἳ δὲ τὸ κελευσθὲν ἐποίησαν παραχρῆμα.
Ὁ δὲ Στρατοκλῆς ἅμα τῷ ἀποστόλῳ ἐρχόμενος ἐπὶ τὸν προκείμενον τόπον ἠγανάκτει διαλοιδορούμενος τῷ Αἰγεάτῃ· καὶ ὁ ἀπόστολος πρὸς
αὐτόν· μὴ τέκνον μου Στρατόκλη· οὐ βούλομαί σε τοιοῦτον εἶναι
πώποτε, ἀλλ’ ἐπιεικῆ, πρᾷον, ταπεινόφρονα, μὴ ἀποδιδόντα κακὸν ἀντὶ
κακοῦ, μεμνημένον τοῦ κυριακοῦ λόγου τοῦ λέγοντος ‹ἐάν τίς σε ῥαπίσῃ εἰς τὴν δεξιὰν σιαγόνα, στρέψον αὐτῷ καὶ τὴν ἀριστεράν· καὶ τὸν
θέλοντα λαβεῖν τὸν χιτῶνα ἀπόδος αὐτῷ καὶ τὸ ἱμάτιον.› καὶ
ἡμεῖς ἀδελφοὶ τοῖς ἕλκουσιν διὰ κύριον ἐπακολουθήσωμεν· καὶ τὸν
ἔξωθεν ἀποδυσάμενοι ἄνθρωπον τοῖς θέλουσι τοῦτον καταλείψωμεν· σπουδάσωμέν τε ἀνανεῶσαι τὸν ἔσωθεν καὶ πρὸς θεὸν τοῦτον ἀναπτερῶσαι, ἐν ᾧ ἡ πᾶσα ἡμῶν ἔφεσις ὑπάρχει. Ταῦτα καὶ ἕτερα πλείονα τῷ τε Στρατοκλεῖ καὶ τοῖς συνοῦσιν διαλεχθεὶς κατὰ τὴν ὁδόν, κατέλαβον τὸν τόπον ἔνθα ἤμελλεν
τελειοῦσθαι· καὶ θεασάμενος πεπηγότα τὸν σταυρὸν πρὸς τὸ χεῖλος τῆς
θαλαττίας ψάμμου ἀπολιπὼν πάντας πρόσεισι τῷ σταυρῷ καί φησιν
αὐτῷ ὡς ἐμψύχῳ μετὰ φωνῆς ἰσχυρᾶς· Χαίροις ὦ σταυρέ, σὺ γὰρ παντὶ χαρὰν καὶ ἀγαλλίασιν τῷ γένει τῶν ἀνθρώπων προεξένησας διὰ τοῦ ἐν σοὶ σαρκικῶς παγέντος
θεοῦ λόγου· χαίροις ὦ σταυρὲ τὸ ζωηφόρον καὶ τρισόλβιον καὶ νικητικὸν ὅπλον τοῦ ἐν σοὶ βουλήσει τανυσθέντος καὶ σώσαντος
ἐμὲ τὸν ἄνθρωπον· χαίροις σταυρὲ ὁ τοῦ ξύλου τὴν πικρὰν γεῦσιν διὰ τοῦ ἐν σοὶ κρεμασθέντος Χριστοῦ καταγλυκάνας καὶ τοὺς πρωτοπλάστους
διὰ τῆς αὐτοῦ βρώσεως ἀπατηθέντας ἀνακαλεσάμενος καὶ πρὸς ζωὴν
ἐπαναγαγὼν τὴν ἀρχαίαν· χαίροις σταυρὲ δι’ οὗ ὁ λῃστὴς παράδεισον
ᾤκησεν καὶ τὰ χερουβὶμ ὑπεχώρησεν τῆς εἰσόδου· χαίροις σταυρὲ δι’ οὗ
τὸ γένος τῶν ἀνθρώπων τὸ πρῶτον ἀπολαμβάνει καὶ ἀρχαῖον ἀξίωμα· χαίροις σταυρέ, ἐν σοὶ γὰρ ὑψωθεὶς ὁ ὕψιστος τοῦ πανυψίστου πατρὸς
μονογενὴς υἱὸς συνανύψωσεν τὴν κάτω κειμένην ἐν τῷ τοῦ ᾅδου πτώματι τῶν ἀνθρώπων τὴν φύσιν· χαίροις σταυρέ, ἐπὶ σοὶ γὰρ κἀγὼ
ἥκων πόθῳ τοῦ ἐν σοὶ προσηλωθέντος ἐκ γῆς καθ’ ὁμοιότητα, εἰ καὶ
ἀνάξιος τοῦ δεσπότου δοῦλος πέφυκα, ὑψοῦμαι τοῖς αὐτοῦ κοινωνήσων παθήμασιν καὶ τῆς αὐτοῦ συμμετέχων ἀϊδιότητος.
Καὶ εἰπὼν ταῦτα ὁ μακαριώτατος Ἀνδρέας ἑστὼς καὶ ἀτενὲς ὁρῶν πρὸς τὸν σταυρόν, ἀνῆλθεν ἐπ’ αὐτὸν ἐπιτρέψας τοῖς ἑστῶσιν ἀδελφοῖς φωνῆσαι τοὺς δημίους τοῦ ποιῆσαι τὰ αὐτοῖς κελευσθέντα· ἦσαν
γὰρ πόρρωθεν ἑστηκότες οἱ τοῦτον ἐπιτετραμμένοι ἀνασκολοπίσαι· οἵτινες
ἐλθόντες μόνον ἐπέδησαν αὐτοῦ τοὺς πόδας καὶ τὰς μασχάλας, μὴ διατρήσαντες αὐτοῦ μήτε χεῖρας μήτε πόδας, μήτε μὴν τὰς ἀγκύλας
ὑποτεμόντες αὐτοῦ, διὰ τὸ οὕτως προστετάχθαι αὐτοὺς ὑπὸ τοῦ
ἀνθυπάτου· ἐκ τούτου γὰρ μείζονα ὑπενόει ὁ δείλαιος ἔσεσθαι τῷ δικαίῳ 
τὴν τιμωρίαν, ὡς ἂν καὶ τῆς νυκτὸς ἐπιλαβομένης τὸ σῶμα αὐτοῦ ἔτι
ἐμπνέον ὑπὸ κυνῶν βρωθείη· καὶ ἀφέντες αὐτὸν κρεμάμενον ἀπέστησαν ἀπ’ αὐτοῦ.
Ἰδόντες δὲ οἱ περιεστῶτες ὄχλοι οἱ ὑπ’ αὐτοῦ ἐν Χριστῷ μαθητευθέντες ὅτι οὐδὲν τῶν ἀνασκολοπιζομένων ἐποίησαν αὐτῷ ἤλπισαν πάλιν
ἀκούεσθαί τι παρ’ αὐτοῦ· ὁ δὲ ἅγιος κρεμάμενος ἐκίνει τὴν κεφαλὴν
μειδιῶν τῷ προσώπῳ· ὁ δὲ Στρατοκλῆς ἐπύθετο παρ’ αὐτοῦ
λέγων τί ὅτι μειδιᾷς δοῦλε τοῦ θεοῦ πρωτόκλητε; μή τί γε ἡμᾶς πενθῶν μειδιᾷς διὰ τὸ στερίσκεσθαί σε ἡμᾶς; καὶ ὁ ἀπόστολος· οὐ
γελάσω Στρατόκλη τὰς ὑπούλους καὶ δολερὰς ἐνέδρας τοῦ Αἰγεάτου ἐννοῶν; ἐκ γὰρ τοῦ μὴ κατὰ τάξιν ἀνασκολοπίσαι οἴεται μειζόνως τιμωρεῖσθαι ἡμᾶς, ἀγνοῶν ἀτιμωρήτους μένειν ἡμᾶς διὰ τὴν πρὸς
Χριστὸν ἀγάπην. καὶ ἀπεκρίνατο διαλεγόμενος τῷ λαῷ· Ἄνδρες οἱ ἐνταῦθα παρεστῶτες, γυναῖκές τε καὶ παῖδες, πρεσβῦται καὶ νέοι, δοῦλοί τε καὶ ἐλεύθεροι, ἀκούσατέ μου καὶ μὴ προσέχετε
τῇ κενῇ ἀπάτῃ τοῦ παρόντος βίου, ἀλλὰ μᾶλλον προσσχόντες εἰς
ἡμᾶς κρεμαμένους διὰ τὸν κύριον καὶ ἤδη μέλλοντας ἀπαίρειν ἐκ τοῦδε
τοῦ σώματος ἀποτάξασθε πάσας τὰς κοσμικὰς ἐπιθυμίας, καὶ καταπτύσατε τῶν βδελυκτῶν εἰδώλων τὸ σέβασμα, καὶ προσδράμετε τῇ
ἀληθεῖ λατρείᾳ τοῦ ἀψευδοῦς θεοῦ ἡμῶν, καὶ ποιήσατε ἑαυτοὺς ναὸν
ἁγνὸν καὶ δεκτικὸν τῆς τοῦ λόγου ὑποδοχῆς, ὅπως αὐτός τε σὺν τῷ
πατρὶ καὶ τῷ ἁγίῳ πνεύματι ἐλεύσεται καὶ μονὴν παρ’ ὑμῖν
ποιήσει· ἀποτινάξασθε τὴν ῥᾳθυμίαν καὶ τὸν ζόφον ἀπὸ τῶν καρδιῶν ὑμῶν, καὶ ἀναλάβετε εὐπρόθυμον ἀνδρείαν καὶ φωτισμὸν ἐν ταῖς
ψυχαῖς ὑμῶν· διεγέρθητε καὶ στῆτε περιεζωσμένοι τὰς ὀσφύας ὑμῶν ἐν
εὐφροσύνῃ, καὶ τῷ πνευματικῷ θώρακι περιφράξατε ὑμῶν τὰ στέρνα·
καὶ τὴν μάχαιραν τοῦ λόγου σπασάμενοι ἐκκόψατε τὰς σαρκικὰς ἐπιθυμίας ἀπὸ τῶν καρδιῶν ὑμῶν· καὶ γίνεσθε καθαροὶ καὶ τέλειοι,  ἄμεμπτοί τε καὶ ἀνεπίληπτοι τῷ καθαρῷ θεῷ ἡμῶν· ἁγνίσατε ἑαυτοὺς
καὶ τῆς ἡμῶν μὴ ἐπιλανθάνεσθε διδασκαλίας· διὰ ταῦτα γὰρ κληρονόμοι
γενήσεσθε τῶν μήτε ὀφθαλμῷ μήτε ἀκοῇ μήτε καρδίᾳ ἀνθρώπου ληπτῶν παναγάθων τοῦ θεοῦ ἡμῶν δωρεῶν τῶν τοῖς ἀγαπήσασιν
αὐτὸν εἰσαεὶ ἡτοιμασμένων. Ταῦτα διεξιόντος τοῦ ἀποστόλου νυχθήμερον κρεμαμένου καὶ τοῦ λαοῦ ἡδέως αὐτοῦ ἀκούοντος καὶ εἰς κατάνυξιν καὶ σύγχυσιν καρδίας ἐλθόντος, βλέποντες τὸ γενναῖον αὐτοῦ τῆς ἀνδρείας καὶ τὸ
ἀκαμπὲς τῆς διανοίας καὶ τὸ πολὺ τοῦ λόγου καὶ τὸ χρηστὸν τοῦ ἤθους
καὶ τὸ εὐσταθὲς τῆς ψυχῆς καὶ τὸ σῶφρον τοῦ πνεύματος καὶ τὸ ἑδραῖον τοῦ νοῦ καὶ τὸ εἰλικρινὲς τοῦ λογισμοῦ, ἀγανακτήσαντες ὁμοθυμαδὸν
σπεύδοντες ἀπῄεσαν εἰς τὸ βῆμα, καταβοῶντες τοῦ Αἰγεάτου καὶ λέγοντες· κακὴ κρίσις ἀνθύπατε· κακῶς ἐδίκασας· ἀνοσίως ἔκρινας· παράνομα τὰ δικαστήριά σου· ἀδίκως διοικεῖς τὴν πᾶσαν Ἀχαΐαν· ἀναξίως
ἀπεφήνω κατὰ τοῦ δικαίου ἀνδρός· τί γὰρ ἠδίκησεν; τί δὲ κακὸν ἐποίησεν; ποίαν ἁμαρτίαν εἰργάσατο; πάντας ἡμᾶς ἀδικεῖς· πᾶσα ἡ
πόλις θορυβεῖται· πᾶς ὁ δῆμος ταράττεται· μὴ ἀποκτείνῃς τὸν δίκαιον·
χάρισαι ἡμῖν ἄνδρα ὅσιον· μὴ ἀνέλῃς ἄνθρωπον εὐσεβῆ, δυσὶ σχεδὸν
ἡμέραις κρεμάμενον καὶ ἔτι ἐμπνέοντα· αὐτὸς τροφῆς μὴ μετασχὼν
ἡμᾶς πάντας τῶν λόγων αὐτοῦ ἐχόρτασεν· καὶ ἰδοὺ πιστεύομεν τῷ ὑπ’ αὐτοῦ κηρυττομένῳ θεῷ. κάθελε τὸν δίκαιον, καὶ πάντες φιλοσοφήσομεν· λῦσον τὸν σώφρονα, καὶ ὅλαι αἱ Πάτραι εἰρηνεύομεν· ἀπόλυσον τὸν ἐν ἀποστόλοις πρωτόκλητον, καὶ πᾶσα Ἀχαΐα δι’ αὐτοῦ ἐλευθερωθήσεται.
Ὡς δὲ πρῶτα μὲν παρήκουσεν ὁ Αἰγεάτης, μὴ ὑπισχνούμενος τῷ ὄχλῳ ἀπολύειν τὸν δίκαιον, ἀλλὰ μᾶλλον ἐννεύων τῇ χειρὶ ἀναχωρεῖν τοῦ
βήματος, κατεπλάγη γὰρ τοσοῦτον ἐπ’ αὐτὸν πλῆθος ἐπιὸν θεασάμενος
καὶ ἄφωνος ἔμεινεν, θυμοῦ πλησθέντες ἐτόλμων τι εἰς αὐτὸν διαπράξασθαι, ὄντες τὸν ἀριθμὸν ὡσεὶ δισχίλιοι· ὁ οὖν ἀνθύπατος ἐμμανὴς γενάμενος καὶ δεδιὼς μή τι νεωτερικὸν πάθοι, ἀναστὰς ἀπὸ τοῦ
βήματος συνεπορεύετο αὐτοῖς ὑπισχνούμενος ἀπολύειν τὸν δίκαιον.
προέφθανον οὖν ἄλλος τὸν ἕτερον ἀπαγγέλλοντες τῷ ἀποστόλῳ καὶ τῷ
λοιπῷ ὄχλῳ τῷ παρεστηκότι αὐτῷ, μηνύοντες δι’ ἣν αἰτίαν παραγίνεται
ὁ ἀνθύπατος· καὶ τούτου πεφθακότος ἔχαιρεν πᾶς ὁ ὄχλος τῶν μαθητευθέντων ἅμα τῇ Μαξιμίλλῃ καὶ Ἠφαιδαμίᾳ καὶ τῷ Στρατοκλεῖ.
Ἀκούσας δὲ ὁ Ἀνδρέας ἤρξατο λέγειν· ὦ ἡ πολλὴ νωθρεία καὶ ἀπείθεια καὶ ἁπλότης τῶν ὑπ’ ἐμοῦ μαθητευομένων· πόσα εἰρηκότες
μέχρι τοῦ νῦν οὐκ ἐπείσαμεν τοὺς ἰδίους φυγεῖν τῆς προσπαθείας τῶν
γηΐνων· ἀλλ’ ἔτι τούτοις δέδενται καὶ ἐν αὐτοῖς ἐμμένουσιν καὶ οὐ βούλονται τούτων ἀποστῆναι. τίς ἡ τοσαύτη φιλία καὶ ὁ ἔρως καὶ ἡ πρὸς τὴν σάρκα συνήθεια; ἕως τίνος τοῖς κοσμικοῖς καὶ προσκαίροις προσανέχετε; ἕως πότε οὐ συνιεῖτε τὰ ὑπὲρ ἡμᾶς καὶ τὰ ἐκεῖ καταλαβεῖν
ἐπείγεσθε; ἄφετέ με λοιπὸν ἐν τῷ σχήματι ἐν ᾧ ὁρᾶτε ἀναιρεθῆναι, καὶ μηδαμῶς τῶν τῇδε δεσμῶν λυσάτω μέ τις· οὕτως γάρ μοι κεκλήρωται
τοῦ ἐκδημῆσαι τοῦ σώματος καὶ ἐνδημῆσαι πρὸς τὸν κύριον, ᾧ καὶ συνεσταύρωμαι· ὅπερ δὴ καὶ γενήσεται.
Καὶ στραφεὶς ἔφη πρὸς τὸν Αἰγεάτην· ὦ ἀνθύπατε τί πάλιν πρὸς ἡμᾶς παραγέγονας; τί ζητῶν μέχρις ἡμῶν κατέλαβες; τίνος ἕνεκεν
ὁ ἀλλότριος καὶ ἐχθρὸς ἡμῶν προσέρχῃ; τί πρᾶξαι διανοούμενος;
τί τολμῆσαι βουλόμενος; λῦσαι ἡμᾶς τῶν τῇδε δεσμῶν, καὶ διὰ τούτων προσδοκῶν συνθέσθαι σοι ἐπὶ τῇ σῇ ἀπάτῃ; ἀλλ’ οὐ λύσεις ἡμᾶς Αἰγεᾶτα οὐδὲ κατάξεις ἡμᾶς· οὐδ’ ἂν πάντα ὑπισχνῇ τὰ σὰ παρέχειν
ἡμῖν πεισθησόμεθά σοι· ταῦτα γὰρ πρόσκαιρα ὄντα συντόμως ἅμα
σοὶ ἀφανισθήσονται· οὐδὲ πάλιν τὰς ἀπειλάς σου πεισθήσομαι· 
ὁ γὰρ κύριός μου Ἰησοῦς Χριστὸς αὐτός μοι ἐνεφάνισεν εἰπών· ‹κατάμαθε
τὸν Αἰγεάτην καὶ μὴ φοβηθῇς ἀπ’ αὐτοῦ, εἰ καὶ δεινός ἐστιν καὶ λυμεὼν ὑπάρχει καὶ ἐχθρὸς καὶ ἀπατεὼν καὶ φθορεὺς καὶ μανιώδης καὶ περίεργος καὶ φονεὺς καὶ κόλαξ καὶ ὀργίλος καὶ ἀσυμπαθής, καὶ ἰὸς ἀσπίδων ὑπὸ τὰ χείλη αὐτοῦ, καὶ ἡ περιβολὴ αὐτοῦ ὡς λύκου δορά,
καὶ θηριόγνωμος καὶ ἀνθρωποκτόνος, οἷα δὴ καὶ ὁ πατὴρ αὐτοῦ ἐξ ἀρχῆς
πέφυκεν ὁ σατανᾶς.› τοιγαροῦν ἐπέγνων σε διὰ τοῦ ἐπιστρέψαντός μοι ἀψευδοῦς θεοῦ, καὶ ἀπαλλάσσομαί σου πορευόμενος πρὸς
τὸν δίκαιον κριτήν. καὶ εὖ οἶδα ὅτι κόψῃ καὶ ἀνιάσῃ καὶ ἀθυμήσεις ἡνίκα ὄψῃς σεαυτὸν ἐμβαλλόμενον εἰς πῦρ τῆς γεέννης τὸ ἡτοιμασμένον
σοί τε καὶ τοῖς σὺν σοὶ τῷ πατρί σου λατρεύουσιν τῷ διαβόλῳ.
Ὁ δὲ ἀνθύπατος ἕστηκεν ἐννεὸς ἀκούων ταῦτα, τρόπον τινὰ ἐξεστηκώς. πάσης οὖν τῆς πόλεως θορυβούσης αὐτὸν τοῦ ἀπολύειν τὸν
Ἀνδρέαν, ὡς ἐτόλμα προσεγγίσαι τῷ ξύλῳ λῦσαι αὐτόν, ὁ ἀπόστολος
μετὰ φωνῆς μεγάλης ἀτενίσας εἰς τὸν οὐρανὸν εἶπεν· μὴ ἐπιτρέψῃς
δέσποτα ἐμὲ τὸν ἐπὶ ξύλου ἀναρτηθέντα πάλιν λυθῆναι· μὴ παραχωρήσῃς τὸν ἐπὶ τοῦ σοῦ μυστηρίου κρεμασθέντα κατενεχθῆναι· Ἰησοῦ υἱὲ τοῦ
θεοῦ, τὸν τανυσθέντα καθ’ ὁμοιότητά σου μὴ ἐάσῃς συσταλῆναι· πάτερ
καὶ υἱὲ καὶ ἅγιον πνεῦμα, τοὺς ἐγνωκότας σου τὸ μέγεθος καὶ ποθήσαντας
καὶ ἀγαπήσαντας καὶ πιστεύσαντας εἰς σὲ διὰ τοῦ ἡμῶν κηρύγματος
διαφύλαξον ἀπήμονας ἀπὸ τοῦ ἀντικειμένου δαίμονος καὶ βεβαίωσον αὐτοὺς ἐν τῇ σῇ πίστει καὶ χάρισαι αὐτοῖς τὴν πρὸς σὲ παρρησίαν τοῦ
δοξάζειν σὲ τὸν ἀληθινὸν θεὸν ἡμῶν· Ἰησοῦ Χριστέ, ὃν εἶδον, ὃν ἔχω,
ὃν φιλῶ, ἐν ᾧ εἰμὶ καὶ ἔσομαι, δέξαι με ἐν εἰρήνῃ εἰς τὰς αἰωνίους σου
σκηνάς, ὅπως διὰ τῆς ἐμῆς ἐξόδου ἡ ἐπὶ σὲ τῶν πολλῶν μου συγγενῶν
εἴσοδος γένηται, ἀναπαυομένων αὐτῶν ἐν τῇ σῇ μεγαλειότητι. καὶ ταῦτα εἰπὼν καὶ ἐπὶ πλεῖον δοξάσας τὸν κύριον παρέδωκεν τὸ πνεῦμα
κλαιόντων ἁπάντων καὶ ἀνιωμένων ἐπὶ τῷ χωρισμῷ αὐτοῦ. 
Μετὰ δὲ τὴν τοῦ μακαρίου αὐτοῦ πνεύματος ἔξοδον μηδὲν μελήσασα ἡ Μαξιμίλλα ἢ ὅλως φροντίσασα τῶν παρεστώτων, προσελθοῦσα
αὐτὴ δι’ ἑαυτῆς ἔλυσεν τὸ λείψανον τοῦ μακαρίου πρωτοκλήτου ἀποστόλου Ἀνδρέου· καὶ τὴν συνήθη ἐπιμέλειαν προσαγαγοῦσα ἔθαψεν αὐτὸν
πλησίον τοῦ αἰγιαλοῦ, ἔνθα κατάκλειστος ὑπῆρχεν· καὶ παρέμενεν αὐτόθι κεχωρισμένη τοῦ Αἰγεάτου διὰ τὴν θηριώδη αὐτοῦ γνώμην καὶ ἄνομον
πολιτείαν· ἣν πολλὰ λιπαρήσας καὶ ὑπισχνούμενος αὖθις
αὐτὴν τῶν αὐτοῦ πάντων κυριεύειν καὶ δεσπόζειν οὐδαμῶς μαλάξαι
ἴσχυσεν· ἀλλ’ ἑλομένη βίον σεμνὸν καὶ ἤρεμον τῇ ἀγάπῃ τοῦ Χριστοῦ
ἐμμένουσα ἅμα τῇ Ἠφαιδαμίᾳ διῆγεν διακονοῦσα τῷ ἀποστόλῳ καὶ ἐξυπηρετουμένη τοῖς ἀδελφοῖς μέχρις ἐσχάτης αὐτῆς ἀναπνοῆς. ὡς δὲ
οὐκ ἴσχυσεν αὐτὴν ὁ ἀνθύπατος πειθήνιον αὐτῷ καταστῆσαι, μανείς,
νυκτὸς ἀναστὰς σιγῆς βαθείας οὔσης διαλαθὼν πάντας ῥίπτει ἑαυτὸν
ἀπὸ ὕψους μεγάλου τοῦ ἑαυτοῦ πραιτωρίου, καὶ οὕτως ἀθλίως ἐξέψυξεν
κατὰ τὴν τοῦ ἀποστόλου περὶ αὐτοῦ πρόρησιν καὶ προφητείαν. Ὁ δὲ Στρατοκλῆς ὁ τούτου ἀδελφὸς οὐκ ἠβουλήθη τι τῶν ὑπαρχόντων τοῦ Αἰγεάτου ἐπᾶραι· καὶ γὰρ ἄτεκνος ἐτελεύτησεν ὁ δείλαιος·
ἀλλ’ εἶπεν· τὰ σὰ Αἰγεᾶτα σὺν σοὶ πορευέσθωσαν· τούτων γὰρ ἡμῖν
οὐδαμῶς ἐστιν χρεία, ὡς βδελυκτὰ τυγχάνοντα· ἐμοὶ δὲ ὁ Χριστὸς καὶ
σωτὴρ εἴη φίλος κἀγὼ αὐτοῦ δοῦλος, καὶ τὰ ἐμὰ πάντα αὐτῷ προσανατίθημι· εἰς ὃν καὶ πεπίστευκα καὶ εὔχομαι τῶν μακαρίων ἀξίως διδαχῶν ὑπακούων τοῦ ἀποστόλου συμμέτοχος αὐτοῦ ἀναδειχθῆναι ἐν τῇ
ἀγήρῳ καὶ ἀτελευτήτῳ βασιλείᾳ. καὶ οὕτως κατέπαυσεν ἡ τοῦ ὄχλου
στάσις εὐφραινομένων πάντων ἐπὶ τῷ ἐξαισίῳ καὶ ἀώρῳ καὶ αἰφνιδίῳ
πτώματι τοῦ δυσσεβοῦς καὶ παρανομωτάτου Αἰγεάτου. Ἐτελειώθη δὲ ὁ ἅγιος καὶ πρωτόκλητος· ἀπόστολος Ἀνδρέας μηνὶ νοεμβρίῳ λʹ βασιλεύοντος τοῦ κυρίου ἡμῶν Ἰησοῦ Χριστοῦ, ᾧ
ἡ δόξα καὶ τὸ κράτος σὺν τῷ πατρὶ καὶ τῷ παναγίῳ πνεύματι νῦν καὶ
ἀεὶ καὶ εἰς τοὺς αἰῶνας τῶν αἰώνων. ἀμήν. 