Τοῦ μακαριωτάτου ἀποστόλου Ἀνδρέου διαλεγομένου τοῖς ἀδελφοῖς δι’ ὅλης τῆς νυκτὸς τὰ περὶ τοῦ κυρίου ἡμῶν Ἰησοῦ Χριστοῦ καὶ περὶ σωτηρίαν ψυχῆς, καὶ κοινῇ πάντων ἀγαλλιώντων καὶ στηριζομένων, τῇ ἑξῆς ὀρθρίσας ὁ Αἰγεάτης καὶ μεταπεμψάμενος τὸν ἀπόστολον Ἀνδρέαν εἶπεν· Τὸ τέλος τῆς περὶ σὲ κλήσεως ἤγγικεν ξένε ἄνθρωπε καὶ ἀλλότριε τοῦ νῦν βίου καὶ ἐχθρὲ τοῦ παντός. τί γὰρ τὸ δόξαν σοι εἰσπηδῆσαι ἀλλοτρίοις τόποις καὶ ὑποδιαφθεῖραι γυναῖκα πάλαι ἀρεσκομένην μοι; ἣν ἐγὼ ἔμαθον πεισθεὶς δι’ αὐτῆς νῦν σοὶ καὶ τῷ θεῷ χαίρειν. τοιγαροῦν ἀπόλαβε τῶν ἐμῶν δωρεῶν. Καὶ ἐκέλευσεν αὐτὸν ἑπτὰ μάστιξιν μαστιχθῆναι· ὕστερον δὲ ἐκέλευσεν ἀνασκολοπισθῆναι, καὶ κελεύσας τοῖς δημίοις ἀδιατμήτους αὐτοὺς τὰς ἀγκύλας καταλειφθῆναι, ἵνα ὡς ἐνόμιζεν ἔτι μᾶλλον αὐτὴν κολάσει· καὶ ἦν τοῦτο πᾶσιν πρόδηλον· διεδόθη γὰρ ἐν ὅλαις ταῖς Πάτραις φημισθὲν ὅτι ὁ ξένος, ὁ δίκαιος, ὁ τὸν θεὸν ἔχων, ὑπὸ τοῦ ἀνοσίου ἀνασκολοπίζεται μηδὲν ἄτοπον ποιήσας· καὶ συνδραμόντες ἠγανάκτουν.

Ὡς δὲ ἤγαγον αὐτὸν εἰς τὸν τόπον οἱ δήμοι τὸ κελευσθὲν εἰς πέρας ἀγαγεῖν βουλόμενοι, ὁ Στρατοκλῆς πυθόμενος τὸ συμβὰν δρομαῖος παραγίνεται καὶ ὁρᾷ τὸν μακάριον Ἀνδρέαν ὑπὸ τῶν δημίων βίᾳ συρόμενον ὥς τι κακὸν ποιήσαντα· ὧν οὐκ ἐφείσατο, ἀλλὰ πληγὰς ἑκάστου αὐτῶν ἐκτριψάμενος καὶ τοὺς χιτῶνας αὐτῶν διαρρήξας ἄνωθεν ἕως κάτω ἀπέσπασεν τὸν μακάριον Ἀνδρέαν εἰπὼν πρὸς αὐτούς· Καὶ τοῦτο τῷ μακαρίῳ χάριν ἔχετε παιδεύσαντί με καὶ τὸ πολὺ τῆς ὀργῆς ἐπέσχεν διδάξαντι· ἐπεὶ ἔδειξα ὑμῖν τί Στρατοκλῆς δύναται καὶ τί ὁ μιαρὸς Αἰγιάτης. μεμαθήκαμεν γὰρ ὑποφέρειν τὰ ἐπαγόμενα παρ’ ἑτέρῳ. Καὶ κρατῶν τῆς χειρὸς αὐτοῦ τοῦ ἀποστόλου ἀπῄει πρὸς τὸν παραθαλάσσιον τόπον ἔνθα ἐχρῆν αὐτὸν σταυρωθῆναι.

Οἱ δὲ στρατιῶται πορευθέντες ἐπεδείκνουν ἑαυτοὺς τῷ Αἰγεάτῃ δηλοῦντες αὐτῷ τὰ γεγονότα. κἀκεῖνος αὐτοὺς ἀπεκρίνατο· Ἑτέρας βαλλόντας ἐσθῆτας πορεύθητε ἔνθα τὸ κελευσθὲν ὑμῖν διατέτακται πρᾶξαι. καὶ ὁπόταν τῷ καταδικασθέντι τὴν ὑφ’ ἡμῶν ἀπαλλαγὴν ποιήσασθε, τῷ μὲν Στρατοκλεῖ μηδὲ ὅλως ὀφθῆτε, ἀλλὰ μηδὲ ἀντείπητε εἴ τινος ὅλως χρῄζει ὑμῶν· οἶδα γὰρ τὸ τῆς ψυχῆς αὐτοῦ προπετὲς οἷόν ἐστιν· ὃς τάχα κἀμοῦ ἀφειδήσει εἰ ἄρα προξυνθείη. Κἀκεῖνοι οὕτως ποιήσαντες καθὼς ὁ Αἰγεάτης ἔφη αὐτοῖς, ὁ δὲ Στρατοκλῆς ἅμα τῷ ἀποστόλῳ ἐρχομένῳ ἐπὶ τὸν προκείμενον τόπον, ἐπείπερ ἀγανακτῶν πρὸς τὸν Αἰγεάτην ᾔσθετο καὶ ἠρέμα διαλοιδορούμενος αὐτόν, ὁ δὲ ἀπόστολος λέγει αὐτῷ· Τέκνον Στρατόκλη, ἀκίνητόν σε βούλομαι τοῦ λοιποῦ τὸν νῦν κέκτισται, παρὰ δὲ σεαυτοῦ λαμβάνειν τὸ τοιοῦτον, καὶ μήτε ἔσωθεν διατίθεσθαί σε πρὸς τὰ δοκοῦντα χαλεπά, μήτε εἰς τὸ φανερὸν ἐξάπτεσθαι· πρέπει γὰρ τὸν τοῦ Ἰησοῦ δοῦλον τὸν τοῦ Ἰησοῦ ἄξιον εἶναι. ἐρῶ δὲ πρὸς σὲ ἕτερον καὶ τοὺς σὺν ἐμοὶ βαδίζοντας ἀδελφούς, ὅτι ὁ ἐναντίος ἄνθρωπος ὁπόταν τολμήσῃ καὶ τῶν σὺν αὐτῶν τιθεμένων μὴ εὕρῃ, τύπτεται καὶ ἐρείδεται ὅλως νεκρούμενος ὅτι οὐκ ἐτέλεσεν ὃ ἐνεβάλετο· πρὸ ὀφθαλμῶν οὖν τενκία ἀεὶ τοῦτον ἔχωμεν, μήπως ἀποκοιμηθέντων ἡμῶν ὡς ἀντίδικος ἀποσφάξῃ ὑμᾶς.

Ταῦτα τοῦ ἀποστόλου διαλεγομένου ἔφθασαν τὸν τόπον ἔνθα ἤμελλεν σταυροῦσθαι· καὶ ἀπολιπὼν πάντας πρόσεισι τῷ σταυρῷ καὶ φησὶν αὐτῷ· χαίροις ὦ σταυρέ· καὶ γὰρ ὄντως χαίροις· εὖ οἶδα καὶ ἀναπαυόμενόν σε εὑρὼν πεπηγμένον καὶ ἀναμένοντά με. ἦλθον ἐπὶ σέ. Καὶ εἰπὼν ταῦτα ὁ μακάριος ἑστώς, ἦλθεν ἐν αὐτῷ παρακελευσάμενος τοῖς ἀδελφοῖς ἐλθεῖν τοὺς δημίους καὶ ποιεῖν τὸ κελευσθέν· εἱστήκεισαν γὰρ πόρρωθεν· κἀκεῖνοι ἐλθόντες μόνον ἔδησαν αὐτοῦ τοὺς πόδας καὶ τὰς χεῖρας, μὴ προσπερονήσαντες αὐτούς, μήτε μὴν τὰς ἀγκύλας ὑποτεμόντες, ταύτην τὴν ἐντολὴν ἐσχηκότες παρὰ τοῦ ἀνθυπάτου οἱ στρατιῶται· ἀνιᾶσαι γὰρ αὐτὸν ἐβούλοντο ἀνηρτημένον καὶ νυκτὸς ζῶντα ὑπὸ κυνῶν βρωθέντα.

Οἱ δὲ ἀδελφοὶ περιεστῶτες ἦν ὄχλος πολὺς θεασάμενος τοὺς δημίους ἅπαντας καὶ μηδὲν πεποιηκότες περὶ τὸν μακάριον· καὶ γὰρ κρεμάμενος ἐκίνει αὐτοῦ τὴν κεφαλὴν μειδιῶν· καὶ ὁ Στρατοκλῆς ἠρώτα αὐτόν· Τί μειδιᾷς δοῦλε τοῦ θεοῦ Ἀνδρέα; ἡμᾶς ὁ ἄγγελός σου ποιεῖ πενθεῖν καὶ κλαίειν ὅτι σοῦ στερισκόμεθα. Καὶ ὁ μακάριος Ἀνδρέας πρὸς αὐτὸν ἀπεκρίνατο· οὐ μὴ γελάσω τέκνον μου Στρατόνικε τὴν κενὴν ἐνέδραν τοῦ Αἰγεάτου δι’ ἧς οἴεται ἡμᾶς τιμωρεῖσθαι; οὐδέπω πέπισθαι ὅτι ἀλλότριοι αὐτοῦ ἐσμεν καὶ τῶν ἐπιβουλιῶν αὐτοῦ. οὐκ ἔχει τὸ ἀκούειν, ἐπεὶ εἶχεν, ἀκοῆν ὅτι τοῦ Ἰησοῦ ἄνθρωπος ἀτιμώρητος αὐτῷ ἐστιν, γνωρισθείς.

Καὶ εἰπὼν ταῦτα ἀπεκρίνατο πᾶσιν κοινῶν λέγων· καὶ γὰρ τὰ ἔθνη συνέτρεχον ἀγανακτοῦντα ἐπὶ τῇ ἀδίκῳ κρίσει τοῦ Αἰγεάτου· Τεκνία μου καταλείψατε τὴν τοῦ ἀπατεῶνος ὁδὸν καὶ προσδράμετε τῷ ἐπουρανίῳ βασιλεῖ ὡς καὶ ἐπιστεύσατε. Ὅμως τρία νυχθήμερα παρίσταντο ἔμπροσθεν τοῦ ἁγίου διδασκόμενοι καὶ στηριξάμενοι καὶ μὴ ἀφεστηκότες ἀπ’ αὐτοῦ· τετάρτης δὲ διαφαύσαντος ἡμέρας ἠγανάκτησεν πᾶς ὁ λαὸς κατὰ τοῦ Αἰγεάτου, καὶ ὥρμησαν ἐπὶ τὸ βῆμα· καὶ καθεζομένου ἐβόουν λέγοντες· Τίς ἡ κρίσις σου ἀνθύπατε; κακῶς ἐδίκασας· κακῶς ἔκρινας· ἀνοσιώτατα δικαστήριά σου· τί ἠδίκησεν ὁ ἀνήρ; τί κακὸν ἔπραξεν; τέσσαρσιν ἡμέραις κρέμαται καὶ ζῆν. λῦσον τὸν σώφρονα, καὶ πᾶσα Ἀχαΐα ἐλεηθήσεται.

Ὡς δὲ παρέκυψεν ὁ Αἰγεάτης τὰ πρῶτα τοῦ ὄχλου, διανεύων τῇ χειρὶ ἀναχωρεῖν, θυμοῦ πλησθέντες ἐτόλμων τι εἰς αὐτόν, ὄντες τὸν ἀριθμὸν δισμυρίους· θεασάμενος ὁ ἀνθύπατος τρόπον τινὰ ἐμμανὴς γενόμενος καὶ δεδοικὼς μή τινα δεινὰ παθεῖν, ἀναστὰς ἐπείη ἀπιέναι εἰς τὸν οἶκον αὐτοῦ ὑποσχόμενος αὐτοῖς ἀπολύει τὸν μακάριον Ἀνδρέαν. ἔφθανον οὖν αὐτὸ τοῦτο τῷ ἀποστόλῳ διδόντες καὶ τὴν αἰτίαν δι’ ἧς παραγίνεται ἐπὶ τὸν τόπον. καὶ ἔχαιρον οἱ ὄχλοι ὅτι ἔμελλεν ὁ ἅγιος λύεσθαι.

Παραγενόμενοι δὲ τοῦ Αἰγιάτου, καὶ τῶν ἀδελφῶν δὲ πάντων ἅμα τῇ Μαξιμίλλῃ, καὶ χαιρόντων, ἀκούσας δὲ ὁ μακάριος εἶπεν· Τίνος χάριν πρὸς ἡμᾶς ἐλήλυθας ὦ Αἰγεᾶτα; τί τολμῆσαι πάλιν θέλων; τιχνάσασθαι; εἰπέ. λύσων ἡμᾶς προσηνῶς μετεγνωκώς; οὐδ’ ἂν ὁ ἀληθῶς ἐπέγνως Αἰγεᾶτα ὅτι σοι συνθήσομαι, οὐδ’ ἂν τὰ σὰ ἅπαντα ὑπισχνῇ με, οὐκ ἀφίσταμαι τοῦ ἐμοῦ δεσπότου· πρὸς ἐκεῖνον ἐπείγομαι τὸν καὶ σὲ γνωρίσαντά μοι· Κατάμαθε τὸν Αἰγεάτην καὶ τὰ τούτου δῶρα.

Καὶ ὡς πάλιν αὐτὸς ἐτόλμα προσεγγίσαι τῷ ξύλῳ ὥστε λῦσαι τὸν μακάριον, τῆς πόλεως ὅλης θορυβούσης αὐτόν, ὁ ἀπόστολος εἶπεν· Τὸν ἐπὶ ξύλου δεθέντα Ἀνδρέαν μὴ ἐπιστρέψῃς λυθῆναι δέσποτα, τὸν ἐπὶ τοῦ σοῦ μυστηρίου ὄντα· ἀλλ’ αὐτὸς ὃν ἠγάπησα, οὗ εἰμί, δέξαι με κύριε, ὅπως διὰ τῆς ἐμῆς ἐξόδου τῆς ἐπὶ σοὶ ἡ τῶν πολλῶν μου συγγενῶν σύνοδος γένηται ἀναπαυομένων τῇ σῇ μεγαλειότητι. Καὶ εἰπὼν ταῦτα παρέδωκεν τὸ πνεῦμα πρὸ μιᾶς καλανδῶν δεκεμβρίου.

Μετὰ δὲ τὴν ἔξοδον τοῦ μακαρίου ἡ Μαξιμίλλα ἅμα τῷ Στρατοκλεῖ προσελθοῦσα ἔλυσεν τὸ λείψανον τοῦ μακαρίου, καὶ ὀψίας γενομένης ἐκήδευσεν αὐτὸν ἐπιμελῶς. καὶ ἦν τοῦ Αἰγεάτου κεχωρισμένην διὰ τὴν θηριωδίαν αὐτοῦ ψυχὴν καὶ πολιτείαν ἄνοδον· ἀλλ’ ἑλομένην βίον σεμνὸν καὶ ἤρεμον ἅμα τοῖς συναδέλφοις διῆγεν. ἣν πολλὰ λιπαρήσας ὁ Αἰγεάτης, ὑποσχόμενος τῶν πραγματῶν αὐτοῦ δεσπόζειν αὐτήν, νυκτὸς ἀναστὰς διαλαθὼν πάντας τοὺς αὐτοῦ ἀπὸ ὕψους μεγίστου ῥίψας αὑτὸν ἐτελεύτησεν. ὁ δὲ Στρατοκλῆς ὢν τοῦ Αἰγεάτου ἀδελφὸς κατὰ σάρκα οὐκ ἠβουλήθησαν τοῖς ὑπ’ αὐτοῦ καταλειφθεῖσι ἐκ τῆς οὐσίας ἅψασθαι· καὶ γὰρ ἄτεκνος ὁ δεινὸς ἐτελεύτησεν· εἰπών· Τὰ σὰ Αἰγεᾶτα ἅμα συνπορεύονται.

Ἐτελειώθη δὲ ὁ ἅγιος καὶ ἀπόστολος τοῦ Χριστοῦ Ἀνδρέας μαρτυρήσας ὑπὲρ τοῦ ὀνόματος τοῦ κυρίου ἡμῶν Ἰησοῦ Χριστοῦ μηνὶ νοεμβρίῳ τριακάδι· κεῖται δὲ τὸ τίμιον αὐτοῦ λείψανον ἐν Κωνσταντίνου πόλει ἐν τῷ ναῷ τῶν ἁγίων καὶ πανευφήμων ἀποστόλων ἐν τῷ θυσιαστηρίῳ ὑποκάτω τῆς ἁγίας τραπέζης· ἐν ᾧ οἱ προσφυγόντες δοξάζομεν τὸν κύριον ἡμῶν Ἰησοῦν Χριστόν, ᾧ πρέπει σοι πᾶσα δόξα καὶ τιμὴ εἰς τοὺς αἰῶνας τῶν αἰώνων. ἀμήν.

