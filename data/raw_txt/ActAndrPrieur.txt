Στρατοκλῆς ὁ τοῦ Αἰγεάτου ἀδελφὸς αἰτησάμενος Καίσαρα
τὸ μὴ στρατεύεσθαι, ἐπὶ φιλοσοφίαν δὲ τραπῆναι, παρεγένετο ἀπὸ
τῆς Ἰταλίας εἰς Πάτρας ἐκείνης ὥρας. Καὶ θορύβου καταλαβόντος
τὸ πᾶν πραιτώριον τοῦ Στρατοκλέους ἕνεκεν τοῦ διὰ ἱκανοῦ χρόνου
ἐληλυθότος πρὸς Αἰγεάτην, καὶ ἡ Μαξιμίλλα ἐξῆλθεν ἐκ τοῦ
κοιτῶνος εἰς ἀπάντησιν αὐτοῦ ἡδομένη, καὶ ἀσπαζομένη τὸν Στρατοκλέα εἴσεισιν ἅμα αὐτῷ. Καὶ αἰθρίας λαμπρᾶς γενομένης αὐτὴ
μὲν παρ’ αὐτῇ γεγόνει, ὁ δὲ Στρατοκλῆς τὸ καθῆκον τὸ πρὸς τοὺς
φίλους ἀπεπλήρου προσηνῶς πᾶσι προσφερόμενος καὶ ἀσπαζόμενος πάντας ἐπιεικῶς καὶ μετρίως. Καὶ ἐν τούτῳ ὄντος αὐτοῦ παῖς τις τῶν πρὸς χεῖρα τοῦ
Στρατοκλέους ὑπὸ δαίμονος πληγεὶς ἐν κοπρῶνι ἔκειτο παραπλήξ,
ὃν ἔστεργε πάνυ· ὃν θεασάμενος εἶπεν· Εἴθε μηδέποτε ἀφίγμην,
ἀλλ’ ἐν θαλάσσῃ ἂν ἀπωλόμην ὅπως μοι τοῦτο μὴ συμβεβήκῃ· οὐ
γὰρ ἂν δυναίμην, φίλοι—ἀπιδὼν εἰς τοὺς σὺν αὐτῷ—δίχα
τούτου ζῆν. Καὶ ταῦτα λέγων τὰς ὄψεις ἐπάτασσεν, ἐντάραχος
γενόμενος καὶ ἀπρεπὴς τοῦ ἰδέσθαι. 
Καὶ ἡ Μαξιμίλλα ἀκούσασα ἔξεισι τοῦ κοιτῶνος καὶ αὐτὴ τεθορυβημένη καί φησιν τῷ Στρατοκλεῖ· Ἄφροντις ἴσθι, ἀδελφέ, τοῦ παιδὸς ἕνεκα· ἄρτι σωθήσεται· ἔστι γάρ τις ἐπιδημήσας τῇ πόλει
ταύτῃ ἀνὴρ θεοσεβέστατος, ὃς δύναται οὐ μόνον δαίμονας φυγαδεῦσαι, ἀλλ’ εἰ καί τι τῶν ἀποτροπαίων καὶ δεινῶν καταλάβοι
πάθος, ἐκεῖνος ἰάσεται. Οὕτως πεποίθαμεν αὐτῷ, ἀλλ’ ὡς καὶ πεῖραν αὐτοῦ ἔχοντες λέγομεν ταῦτα. Καὶ ἡ Ἰφιδάμα τὰ αὐτὰ ἔλεγεν πρὸς τὸν Στρατοκλέα, κατέχουσα αὐτὸν μή τι τῶν δεινῶν
τολμήσειεν ἀνιώμενος ἄγαν.
Καὶ ὡς παραμυθοῦνται αὐτὸν αἱ ἀμφότεραι, παραγίνεται ὁ
Ἀνδρέας εἰς τὸ πραιτώριον συνθέμενος τῇ Μαξιμίλλῃ ἐλθεῖν πρὸς
αὐτήν. Καὶ εἰσβὰς τοῦ πυλῶνος ἔλεγεν· Ἐνέργειά τις ἔνδον
ἀγωνίζεται· σπεύσωμεν, ἀδελφοί. Καὶ μηδὲ πυθόμενός τινος
εἴσεισιν εὐθέως δρομαίως ἔνθα ὁ παῖς τοῦ Στρατοκλέους ἤφριζεν
διάστροφος ὅλος γενόμενος· ὃν ἰδόντες πάντες ἄφνω οἱ διὰ τὰς
βοὰς τοῦ Στρατοκλέους συνδραμόντες μειδιῶντα καὶ διιστῶντα
τοὺς παρόντας καὶ αὐτῷ τόπον ποιοῦντα μέχρις ἂν ἔλθῃ πρὸς τὸν
κείμενον ἐπὶ γῆς παῖδα, διηπόρουν ὅστις εἴη. Καὶ οἱ μὲν πάλαι
αὐτὸν ἐπιστάμενοι καὶ πεπειραμένοι, ὥς τινι θεῷ φοβούμενοι
τόπον ἐδίδουν. Οἱ δὲ τοῦ Στρατοκλέους δοῦλοι ἰδόντες αὐτὸν
εὐτελῆ καὶ λιτὸν ἄνδρα καὶ τύπτειν ἐπειρῶντο· οὓς οἱ λοιποὶ θεασάμενοι ἐνυβρίζοντας αὐτῷ ἐπετίμησαν αὐτοῖς ἀγνοοῦσιν ὃ ἐτόλμων. Κἀκεῖνοι ἠρεμήσαντες τὸ τέλος ἰδεῖν ἔμενον. 
Καὶ εὐθέως τῇ Μαξιμίλλῃ καὶ τῇ Ἰφιδάμᾳ ἀνήγγειλέ τις τὸν
μακάριον ἀφιγμένον. Κἀκεῖναι χαρᾶς πλησθεῖσαι καὶ ἀναπηδήσασαι τῶν τόπων ἔφθασαν πρὸς τὸν Στρατοκλέα· Ἐλθὲ τοιγαροῦν
ὀψόμενος πῶς σου ὁ παῖς ῥώννυται. Ἀναστὰς οὖν καὶ αὐτὸς ἅμα
αὐταῖς ἐβάδιζεν. Ἰδὼν δὲ ὁ Στρατοκλῆς ὄχλον πάμπολυν περιεστῶτα τῷ παιδὶ αὐτοῦ ἠρέμα εἶπεν· Θέαμα γέγονας ἐλθὼν εἰς
τὴν Ἀχαΐαν, Ἀλκμᾶνα—τοῦτο γὰρ ἦν τῷ παιδὶ ὄνομα. Καὶ ὁ
Ἀνδρέας ἀπεῖδεν εἰς τὴν μαξιμίλλαν καὶ ἀφορῶν εἰς αὐτὴν ἔλεγεν
ταῦτα· Τὸ μάλιστα δυσωποῦν, τέκνον μου, τοὺς ἐκ πολλῆς ζάλης
καὶ πλάνης ἐπὶ τὴν τοῦ θεοῦ πίστιν ἐπιστρέφοντας τοῦτό ἐστιν τὰ
ἀπεγνωσμένα τοῖς πολλοῖς πάθη ταῦτα ὁρᾶν θεραπευόμενα. Ἰδοὺ
γὰρ ὃ λέγω καὶ νῦν ὁρῶ ἐνταῦθα γινόμενον· μάγοι ἑστήκασι
μηδὲν δυνάμενοι ποιῆσαι, οἳ καὶ ἀπεγνώκασι τὸν παῖδα, καὶ ἄλλοι
οὓς κοινῇ πάντες ὁρῶμεν περιέργους· διὰ τί μὴ δεδύνηνται τὸν
δεινὸν τοῦτον δαίμονα ἀπελάσαι τοῦ ταλαιπώρου παιδός; ἐπειδὴ
συγγενεῖς αὐτοῦ ὑπάρχουσιν. Τοῦτο γὰρ ἐπὶ τοῦ παρόντος ὄχλου
χρήσιμον λέγειν.
Καὶ μηδὲν μελλήσας ἀναστὰς ἔφη· Ὁ μάγοις μὴ ἐπακούων
θεός, ὁ περιέργοις μὴ παρέχων ἑαυτὸν θεός, ὁ τῶν ἀλλοτρίων ἀφιστάμενος θεός, ὁ τοῖς σοῖς ὑπακούων ἀεὶ θεός, ὁ τὰ σὰ παρέχων
ἀεὶ τοῖς ἰδίοις θεός, καὶ νῦν παράσχου τὴν δέησίν μου ταχινὴν
γενέσθαι ἀπέναντι τούτων ἁπάντων ἐν τῷ παιδὶ τοῦ Στρατοκλέους, 
φυγαδεύων τὸν δαίμονα ὃν οἱ συγγενεῖς αὐτοῦ μὴ δεδύνηνται
φυγαδεῦσαι.
Καὶ εὐθέως ὁ δαίμων ἔπανδρον φωνὴν ἀφεὶς ἔλεγεν· Φεύγω,
δοῦλε τοῦ θεοῦ ἄνθρωπε, φεύγω οὐ μόνον τοῦ παιδὸς τούτου, ἀλλὰ
καὶ τῆς πόλεως ὅλης ταύτης. Καὶ ὁ Ἀνδρέας αὐτῷ εἶπεν· Οὐ
μόνον σε τῆς πόλεως ταύτης κελεύω φυγαδευθῆναι, ἀλλ’ εἰ καί που
ἴχνος ἀδελφικόν μου ὑπάρχει, εἴργω σε τῶν χώρων ἐκείνων μὴ
ἐπιβῆναι.
Καὶ ἀποστάντος τοῦ δαίμονος ὁ Ἀλκμάνης ἀνέστη ἀπὸ τῆς γῆς
χεῖρα αὐτῷ ὀρέξαντος τοῦ Ἀνδρέου καὶ συνεβάδιζεν αὐτῷ
σωφρονῶν καὶ εὐσταθῶν καὶ εὐτάκτως ὁμιλῶν καὶ ἥδιστα ὁρῶν
τὸν Ἀνδρέαν καὶ τὸν αὐτοῦ δεσπότην ἐξετάζων τὴν αἰτίαν τοῦ
ἔνδον ὄχλου. Ὁ δὲ αὐτῷ ἀπεκρίνατο· Οὐδένα χρή σε τῶν ἀλλοτρίων σου μανθάνειν· ἀρκεῖ ἡμῖν ἰδοῦσιν ἐν σοὶ ὃ εἴδομεν.
Καὶ ἐν τούτῳ ὄντων αὐτῶν ἡ Μαξιμίλλα ἀποκρατοῦσα τὴν
χεῖρα τοῦ Ἀνδρέου καὶ τοῦ Στρατοκλέους εἴσεισιν εἰς τὸν
κοιτῶνα. Συνεισῆλθον δὲ αὐτοῖς καὶ ὁπόσοι ἦσαν ἐκεῖ ἀδελφοί. Καὶ καθεσθέντες ἀφεώρων εἰς τὸν μακάριον Ἀνδρέαν ὅπως τι
φθέγξηται. Καὶ ἡ Μαξιμίλλα ἐσπουδάκει τοῦ Στρατοκλέους ἕνεκεν τὸν ἀπόστολον ὁμιλῆσαι ὅπως πιστεύσῃ εἰς τὸν κύριον. Ὁ γὰρ
ἀδελφὸς αὐτοῦ Αἰγεάτης βλασφημότατος ὑπῆρχε καὶ ταλαιπωρότατος περὶ τὰ κρείσσονα. Ὁ οὖν Ἀνδρέας ἤρξατο λέγειν πρὸς τὸν
Στρατοκλέα· 
Ὅτι μέν, ὦ Στρατοκλῆ, κεκίνησαι ὑπὸ τοῦ γεγονότος εὖ
οἶδα. Ὅτι δὲ καὶ τὸν ἐν σοὶ νῦν ἡσυχάζοντα ἐχρῆν ἄνθρωπόν με
εὐθῦναι εἰς τοὐμφανὲς καὶ τοῦτο ἐπίσταμαι. Τὸ γὰρ ὅλως διαπορεῖν σε καὶ ἐννοεῖν τὸ γεγονὸς ὁπόθεν ἢ πῶς γέγονεν δεῖγμα μέγιστον ὑπάρχει τῆς ἐν σοὶ ψυχῆς τεταραγμένης. Κἀμὲ εὖ διατίθησιν
ἡ ἐν σοὶ ἀπορία καὶ ἐποχὴ καὶ θάμβωσις. Ἀποκύησον δὲ τέκνον ὃ
ἔχεις, καὶ μὴ μόνον ὠδῖσιν σεαυτὸν παραδίδου. Οὔκ εἰμι ἀμύητος
μαιευτικῆς, ἀλλ’ οὐδὲ μαντικῆς. Ἔστι τι ὃ ἀποτίκτεις, ὃ
ἐγὼ φιλῶ. Ἔστι τι ὃ σιγᾷς, ὃ ἐγὼ ἐρῶ· ὃ καὶ εἰς ἔνδον ἐγὼ
ἀναθρέψω. Οἶδα τὸν σιγῶντα· οἶδα τὸν ποθοῦντα. Ἤδη μοι λαλεῖ
ὁ καινός σου ἄνθρωπος· ἤδη μοι ἐντυγχάνει ἃ πέπονθε πολλοῖς
χρόνοις ἀεί· αἰσχύνεται τὴν πρὶν αὐτοῦ θεοσέβειαν· λυπεῖται ἐπὶ τῇ
πρώτῃ αὐτοῦ πολιτείᾳ· μάταια τὰ πρὶν αὐτοῦ θρησκεύματα ἅπαντα
τίθεται· διαπορεῖ τίς ἡ ὄντως θεοσέβεια· ἀπονειδίζει σιγῶν τοῖς αὐτοῦ πρὶν θεοῖς ματαίοις· πάσχει ἀλήτης γεγονὼς παιδείας ἕνεκεν. Τίς ἡ πρὶν αὐτοῦ φιλοσοφία; νῦν ἔγνω ὅτι ματαία, ὁρᾷ ὅτι
κενὴ καὶ χαμαιριφής· νῦν μανθάνει ὅτι οὐδὲν τῶν δεόντων ὑπισχνεῖται· νῦν ὁμολογεῖ ὅτι οὐδὲν τῶν χρησίμων ἐπαγγέλλεται. Τί
γάρ; οὐ ταῦτα λέγει, Στρατοκλῆ, ὁ ἐν σοὶ ἄνθρωπος; 
Καὶ ὁ Στρατοκλῆς μετὰ τὸ στενάξαι μέγα ἀπεκρίνατο ταῦτα·
Μαντικώτατε ἄνθρωπε καὶ ἀληθῶς ἄγγελε θεοῦ ζῶντος, καὶ οὐκ
ἀποστήσομαί σου μέχρις ἐμαυτὸν γνωρίζω κατεγνωκὼς ἐκείνων
ἁπάντων καὶ ὧν με σὺ ἤλεγξας ματαίοις ἐν αὐτοῖς κατατριβέντα.
Καὶ ἦν σὺν τῷ ἀποστόλῳ Στρατοκλῆς νυκτὸς καὶ ἡμέρας μὴ
ἀπολειπόμενος αὐτοῦ, τὰ μὲν ἐξετάζων καὶ μανθάνων καὶ διαναπαυόμενος, τὰ δὲ σιωπῶν καὶ ἡδόμενος, ἀληθῶς φίλος σωτηρίας
ἀκροάσεως γεγονώς· ὅστις τοῖς ἑαυτοῦ πᾶσιν χαίρειν φράσας
μόνος μετὰ μόνου τοῦ ἀποστόλου διάγειν ἐβούλετο. Οὐκέτι γὰρ
ἐπί τινος ὅλως ἐξήταζε τὸν μακάριον, ἀλλ’ ἢ τῶν λοιπῶν ἀδελφῶν
ἄλλο τι πρασσόντων αὐτὸς ἰδιάζων ἐπυνθάνετο αὐτοῦ, εἰς ὕπνον
τρεπομένων αὐτὸς διαγρυπνῶν καὶ μηδὲ τὸν Ἀνδρέαν ἐῶν καθεύδειν διανεπαύετο ἀγαλλιῶν.
Οὐκ ἠρέμει δὲ ὁ Ἀνδρέας πρὸς τοὺς ἀδελφοὺς τὰς τοῦ Στρατοκλέους πεύσεις ἐκφαίνων εἰπὼν πρὸς αὐτόν· Δισσῶς τὸ ὠφελεῖσθαι καρπίζου, ὦ Στρατοκλῆ, καὶ ἰδίᾳ μου ἀναπυνθανόμενος
καὶ ἐπὶ τῶν ἀδελφῶν τὰ αὐτὰ ἀκούων. Οὕτως γάρ σοι μᾶλλον
ἐγκατατεθήσεται ἃ ποθεῖς καὶ ζητεῖς. Οὐ γάρ ἐστι δίκαιον μὴ οὐχὶ
καὶ τοῖς ὁμοίοις τὰς σὰς ὠδῖνας ἐκτίθεσθαι. Ὡς γὰρ ἡ ὠδίνουσα
γυνὴ τῶν πόνων καταλαβόντων αὐτὴν καὶ τοῦ βρέφους βιαζομένου 
ὑπό τινος γενέσθαι δυνάμεως μὴ μένειν ἔνδον, ἀλλ’ εἰς τὸ ἔξω
ἐκθλίβεσθαι. Καὶ τοῦτο ταῖς παρούσαις γυναιξὶ τῶν αὐτῶν μυστηρίων μετεχούσαις ἐστὶ γάρ τι πρόδηλον καὶ οὐκ ἀσυμφανές· κέκραγεν αὐτὸ τὸ τεχθὲν προκεκραγυίας τῆς μητρός. Εἶτα τῷ βρέφει μετὰ τὸ τεχθῆναι λοιπὸν θεραπείαν προσάγουσίν τινα ἣν αὐταὶ
ἴσασιν αἱ μεμυημέναι ὅπως τῶν ζωογονουμένων τι εἴη τὸ ὅσον ἐπ’
αὐταῖς. Οὕτως δὲ καὶ ἡμᾶς, τέκνον μου Στρατοκλῆ, τὰ σὰ κυήματα εἰς μέσον φέρειν δεῖ καὶ μὴ ἠρεμεῖν, ἵνα ὑπὸ πλειόνων τῶν
συγγενῶν ἀναγράφηται καὶ προαγάγηται εἰς ἐπίδοσιν τῶν
σωτηρίων λόγων ὧν κοινωνόν σε εὗρον.
Μακαρίως οὖν διάγοντος τοῦ Στρατοκλέους καὶ στηριζομένου λοιπὸν ἐπὶ πάντων τῶν αὐτοῦ συγγενῶν λόγων καὶ ἑδραίαν
ψυχὴν ἐσχηκότος καὶ πίστιν βεβαίαν καὶ ἀπαράλλακτον ἐπὶ τὸν
κύριον, ἠγαλλία ἡ Μαξιμίλλα ἅμα τῇ Ἰφιδάμᾳ· καὶ ὁ Ἀλκμάνης
δὲ θεραπευθεὶς οὐκέτι τῆς πίστεως ἀφίστατο. Νυκτὸς οὖν καὶ ἡμέρας εὐφραινομένων αὐτῶν καὶ ἐπιστηριζομένων τῷ Χριστῷ,
χάριν ἔχων ὅ τε Στρατοκλῆς καὶ ἡ Μαξιμίλλα καὶ ἡ Ἰφιδάμα καὶ ὁ
Ἀλκμάνης ἅμα πολλοῖς ἑτέροις ἀδελφοῖς τῆς ἐν κυρίῳ σφραγῖδος
κατηξιώθησαν· οἷς εἶπεν ὁ Ἀνδρέας·
Ἐὰν τοῦτον τὸν τύπον φυλάξητε, τεκνία μου, ἀνεπίδεκτον ἄλλων σφραγίδων ἐντυπουσῶν τὰς ἐναντίας γλυφάς, θεὸς ὑμᾶς
ἐπαινέσεται καὶ εἰς τὰ αὐτοῦ δέξεται. Διαυγοῦς γὰρ φαινομένης
τῆς τοιαύτης ὀπτασίας ἐν ταῖς ὑμετέραις ψυχαῖς μάλιστα ἀπαλλασσομέναις τῶν σωμάτων αἱ κολαστήριοι δυνάμεις καὶ ἐξουσίαι 
κακαὶ καὶ ἄρχοντες δεινοὶ καὶ ἄγγελοι πύρινοι καὶ δαίμονες αἰσχροὶ καὶ ἐνέργειαι ῥυπαραὶ μὴ φέρουσαι τὸ καταλειφθῆναι ὑφ’ ὑμῶν,
ἐπειδὴ οὔκ εἰσι τοῦ συμβούλου τῆς σφραγῖδος φωτὸς ὄντος συγγενοῦς, κατατρέχουσι καὶ καταδύουσι φεύγουσαι εἰς τὸ συγγενὲς
αὐτῶν σκότος καὶ πῦρ καὶ ὁμίχλας καὶ εἴ τί ἐστιν ἐπινοούμενον
κολαστήριον ἐπάγγελμα. Εἰ δὲ ῥυπώσητε τὸ λαμπρὸν τῆς δεδομένης ὑμῖν χάριτος, κατορχήσονται ὑμῶν καὶ διαπαίξουσιν αἱ δειναὶ ἐκεῖναι δυνάμεις ἄλλη ἄλλως χορεύουσαι. Ἀπαιτήσει γὰρ
ἑκάστη τὸ ἴδιον καθάπερ τις ἀλαζὼν καὶ τύραννος· καὶ τότε ὑμῖν
ὄφελος οὐδὲν ἔσται παρακαλοῦσι τὸν τῆς σφραγῖδος ὑμῶν θεόν, ἣν
ὑμεῖς ἀποστάντες αὐτοῦ ἐμιάνατε. Φυλάξωμεν οὖν, τεκνία μου, τὴν πιστευθεῖσαν ἡμῖν παρακαταθήκην. Ἀποδώσωμεν τῷ παρακαταθεμένῳ ἡμῖν αὐτὴν ἄσπιλον. Εἴπωμεν ἐκεῖ γενόμενοι πρὸς αὐτόν· ‘Ἰδοὺ ἀνύβριστόν σου
τὴν χάριν ἐκομίσαμέν σοι, τί ἡμῖν τῶν σῶν χαρίζῃ;’ Ἀποκρίνεται
οὖν ἡμῖν εὐθέως· ‘Χαριοῦμαι ὑμῖν ἐμαυτόν, πᾶν γὰρ ὃ ἐγώ εἰμι καὶ
δίδωμι τοῖς ἐμοῖς. Εἰ γὰρ φῶς θέλετε ἀκάμμυτον, ἐγώ εἰμι· εἰ
ζωὴν γενέσει μὴ ὑποπίπτουσαν, ἐγώ εἰμι· εἰ ἀνάπαυσιν πόνων
ματαίων, ἔχετέ με τὴν ἀνάπαυσιν· εἰ φίλον παρέχοντα μὴ ἐπίγεια,
ἐγώ εἰμι ὁ φίλος ὑμῶν· εἰ πατέρα τοῖς ἐπὶ γῆς παραιτουμένοις,
ἐγὼ ὑμῶν πατήρ· εἰ ἀδελφὸν γνήσιον τῶν μὴ γνησίων ἀδελφῶν
χωρίζοντα ὑμᾶς, ἐγώ εἰμι ἀδελφὸς ὑμῶν. Καὶ εἴ τι ὑμῖν φιλικώτερον ὃ ποθεῖτε καὶ ζητεῖτε, ἐμὲ ἔχετε ἐν πᾶσι τοῖς ἐμοῖς καὶ τὰ ἐμὰ
πάντα ἐν ὑμῖν.’ Ταῦτα ἡμῖν, ἀγαπητοί, ἀποκρίνεται ὁ κύριος
ἡμῶν.
Καὶ λαλήσαντος ταῦτα τοῦ Ἀνδρέα, τῶν ἀδελφῶν οἱ μὲν ἔκλαιον
οἱ δὲ ἠγαλλιῶντο. Μάλιστα δὲ ὁ Στρατοκλῆς νεόφυτος γεγενημένος εἰς ὕψος ἥλατο τῇ διανοίᾳ ὡς πάντα τὰ αὐτοῦ ἀπολείπειν, μόνῳ
δὲ τῷ λόγῳ προσαρτῆσαι ἑαυτόν. 
Ἀγαλλιάσεως οὖν μεγάλης οὔσης ἐν τοῖς ἀδελφοῖς, νυκτὸς
καὶ ἡμέρας συνερχομένων αὐτῶν ἐν τῷ πραιτωρίῳ πρὸς τὴν Μαξιμίλλαν, κυριακῆς οὔσης παραγίνεται ὁ ἀνθύπατος, τῶν ἀδελφῶν
συνηγμένων ἐν τῷ κοιτῶνι αὐτοῦ καὶ ἀκροωμένων τοῦ Ἀνδρέα.
Ὡς δὲ ἠγγέλη τῇ Μαξιμίλλῃ ὁ ἀνὴρ ἀφιγμένος, οὐ μικρῶς ἐθορυβεῖτο τὸ ἀποβαῖνον προσδοκῶσα, ὀνομάτων πολλῶν κατειλημμένων ἔνδον ὑπ’ αὐτοῦ. Ὁ δὲ Ἀνδρέας ἰδὼν αὐτὴν ἠπορημένην
εἶπεν πρὸς τὸν κύριον· Κύριε Ἰησοῦ, μὴ εἰσερχέσθω εἰς τοῦτον
τὸν κοιτῶνα ὁ Αἰγεάτης μέχρις οἱ σοὶ δοῦλοι ἀδεῶς ἐξέλθωσιν
ἐντεῦθεν, σοῦ ἕνεκεν συνεληλυθότες, καὶ τῆς Μαξιμίλλης ἀεὶ ἡμᾶς
λιπαρούσης ἵνα ἐνταῦθα συνερχώμεθα καὶ ἀναπαυώμεθα. Ἀλλ’ ὡς
ἀξίαν αὐτὴν ἔκρινας καταξιῶσαι τῆς σῆς βασιλείας, ἐπιστηριχθήτω μᾶλλον ἅμα τῷ Στρατοκλεῖ· καὶ λέοντος ἠγριωμένου
ὁρμὴν καθ’ ἡμῶν ὡπλισμένου κατάσβεσον περισώσας ἡμᾶς ἅπαντας.
Καὶ ὁ ἀνθύπατος Αἰγεάτης εἰσελθὼν ὑπὸ τῆς γαστρὸς ὠχλήθη
καὶ ᾔτει σέλλαν καὶ πολλὴν ὥραν καθεζόμενος ἐπεμελεῖτο ἑαυτοῦ.
Καὶ τῶν ἀδελφῶν πάντων ἐξιόντων ἔμπροσθεν αὐτοῦ οὐχ ἑώρα· ὁ
γὰρ Ἀνδρέας ἑκάστῳ τὴν χεῖρα ἐπιτιθεὶς ἔλεγεν· Ἰησοῦς περισκεπάσει ὑμῶν τὸ φαινόμενον ἀπὸ τοῦ Αἰγεάτου, ἵνα τὸ μὴ ὁρώμενον ὑμῶν στηριχθείη ἐπ’ αὐτόν. Ὕστερον δὲ πάντων ἔξεισιν
αὐτὸς σφραγισάμενος ἑαυτόν. Ὡς δὲ καὶ ἡ τοιαύτη χάρις τοῦ κυρίου ἐτελέσθη, ὁ Στρατοκλῆς ἐξελθὼν περιπτύσσεται τὸν ἀδελφόν, οὐκ ἐκ ψυχῆς ἀγαλλιῶν, ἀλλὰ τῇ ὄψει μειδιῶν, ὡς διὰ πολλοῦ χρόνου τὸν ἀδελφὸν
ἀπειληφώς. Καὶ οἱ λοιποὶ δὲ αὐτοῦ δοῦλοι καὶ ἀπελεύθεροι ὁμοίως
αὐτὸν ἠσπάζοντο.
Αὐτὸς δὲ ἠπείγετο εἰς τὸν κοιτῶνα εἰσελθεῖν τοπάζων τὴν Μαξιμίλλαν ἔτι καθεύδειν· ἤρα γὰρ αὐτῆς. Ἐκείνη δὲ ἦν εὐχομένη. Ὡς
δὲ εἶδεν αὐτὸν ἐπιστραφεῖσα εἰς γῆν ἀπεῖδεν. Κἀκεῖνος αὐτῇ ἔφη·
Δός μοι πρῶτον τὴν δεξιάν σου· φιλήσω ἣν λοιπὸν οὐκ ἂν
γυναῖκα προσαγορεύσω, ἀλλὰ δέσποιναν, οὕτως διαναπεπαυμένου
μου ἐπὶ τῇ σωφροσύνῃ καὶ φιλίᾳ τῇ πρός με. ᾬετο γὰρ ὁ τάλας
κατειληφὼς αὐτὴν εὐχομένην ὅτι περὶ αὐτοῦ ηὔχετο· εὐχομένης
γὰρ αὐτῆς ἐκεῖνος τὸ ἴδιον ὄνομα ἀκούσας ἠγάσθη. Τοῦτο δὲ ἦν τὸ
λεγόμενον ὑπὸ τῆς Μαξιμίλλης· Καὶ ῥῦσαί με λοιπὸν ἀπὸ τῆς
μιαρᾶς μίξεως Αἰγεάτου καὶ φύλαξόν με καθαρὰν καὶ σώφρονα,
σοὶ τῷ θεῷ μου ὑπηρετοῦσαν μόνῳ. Ὡς δὲ καὶ τῷ στόματι
ἤγγιζε φιλῆσαι τοῦτο θέλων, ἐκείνη αὐτὸν διωθεῖτο λέγουσα· Οὐ
θέμις, Αἰγεᾶτα, μετὰ τὴν εὐχὴν ἀνδρὸς στόμα γυναικείῳ στόματι
προσψαῦσαι. Καὶ ὁ ἀνθύπατος ἐκπλαγεὶς αὐτῆς τὸ αὐστηρὸν τῆς
ὄψεως ἀπέστη αὐτῆς. Καὶ ἀποδυσάμενος τὴν ἐνόδιον ἐσθῆτα ἡσύ χασεν, καὶ κατακλιθεὶς ἐκάθευδεν, πολλὴν διανύσας ὁδόν.
Ἡ δὲ Μαξιμίλλα τῇ Ἰφιδάμᾳ ἔφη· Γενοῦ, ἀδελφή, πρὸς
τὸν μακάριον, ὅπως ἐλθὼν ἐνθάδε τούτου κοιμωμένου ἐπιθείς μοι
τὴν χεῖρα εὔξηται. Ἡ δὲ μὴ μελλήσασα δρομαία παραγίνεται
πρὸς τὸν Ἀνδρέαν καὶ ἀναγγείλασα τὴν ἀξίωσιν τῆς πιστοτάτης
Μαξιμίλλης, παραγίνεται ὁ Ἀνδρέας καὶ εἴσεισιν εἰς ἕτερον
κοιτῶνα ἔνθα ἦν ἡ Μαξιμίλλα. Καὶ ὁ Στρατοκλῆς δὲ συνεισῆλθε
τῷ ἀποστόλῳ, σὺν αὐτῷ ἐλθὼν ἀπὸ τῆς ξενίας τοῦ μακαρίου.
Ὅτε γὰρ τὸν ἀδελφὸν ἀπησπάσατο ἐπύθετο τὴν ξενίαν ἔνθα ὁ τοῦ 
κυρίου ἀπόστολος ᾤκει. Καὶ ξεναγηθεὶς ὑπό τινος ἀδελφοῦ Ἀντιφάνους συνεισῆλθε τῷ μακαρίῳ. Ὁ δὲ Ἀνδρέας ἐπιθεὶς τὴν χεῖρα
τῇ Μαξιμίλλῃ ηὔχετο οὕτως·
Δέομαί σου, ὁ θεός μου κύριε Ἰησοῦ Χριστέ· ὁ ἐπιστάμενος τὸ μέλλον ἔσεσθαι, σοὶ τὴν χρηστήν μου παῖδα Μαξιμίλλαν
παρατίθημι. Ἐνισχυσάτω σου ὁ λόγος καὶ ἡ δύναμις ἐν αὐτῇ· καὶ
καταγωνισάσθω τὸ ἐν αὐτῇ πνεῦμα καὶ τὸν Αἰγεάτην ὑβριστὴν καὶ
ἀντίδικον ὄφιν· καὶ διαμεινάτω λοιπόν, κύριε, καθαρὰ ἡ ψυχὴ ἡ ἐν
αὐτῇ ἀφαγνισθεῖσα τῷ σῷ ὀνόματι. Μάλιστα τοῦ μιαροῦ τούτου
μιάσματος περιφύλαξον αὐτήν, δέσποτα· καὶ τὸν ἄγριον καὶ ἀεὶ
ἀπαίδευτον ἐχθρὸν ἡμῶν κατακοίμησον ἀπὸ τοῦ φαινομένου αὐτῆς ἀνδρός· καὶ ἅρμοσον αὐτὴν τῷ ἔσω ἀνδρί, ὃν μάλιστα σὺ γνωρίζεις, οὗ ἕνεκεν τὸ πᾶν σου μυστήριον τῆς οἰκονομίας τετέλεσται,
ὅπως οὕτως ἑδραίαν τὴν ἐν σοὶ πίστιν ἔχουσα τὴν ἰδίαν συγγένειαν
συλλάβῃ, τῶν προσποιητῶν καὶ ὄντως ἐχθρῶν χωρισθεῖσα.
Καὶ εὐξάμενος οὕτω καὶ παραθέμενος τῷ κυρίῳ τὴν Μαξιμίλλαν πάλιν ἐξῄει ἅμα τῷ Στρατοκλεῖ.
Ἡ οὖν Μαξιμίλλα σκέπτεταί τι τοιοῦτον. Παιδίσκην πάνυ
εὔμορφον καὶ φύσει ἄτακτον ὑπερβολῇ, ὀνόματι Εὐκλίαν, προσεκαλέσατο καί φησιν αὐτῇ ὃ καὶ αὐτὴ ἥδετο καὶ ἐπεθύμει· Εὐεργέτιν με ἕξεις ὧν δέῃ πάντων, εἴ μοι συνθοῖο καὶ φυλάξειας ἅ σοι
προσανατίθεμαι. Καὶ εἰποῦσα πρὸς τὴν Εὐκλίαν ἃ ἐβούλετο, καὶ
πιστευθεῖσα ὑπ’ αὐτῆς, τοῦ λοιποῦ ἁγνῶς βουλομένη διάγειν ἔσχεν
καὶ τὴν τοιαύτην παραμυθίαν ἐπὶ χρόνον ἱκανόν. Ὡς γὰρ ἔθος ἐστὶ
γυναικὶ εὐτρεπίζεσθαι τὰ τοῦ ἐναντίου εὐτρεπίσματα, τούτοις οἷσπερ ἂν κοσμοῦσα τὴν Εὐκλίαν, ἐπέτρεψε κατακλίνεσθαι αὐτὴν ὡς
αὐτὴ τῷ Αἰγεάτῃ. ᾟ καὶ χρώμενος ὡς τῇ ἑαυτοῦ συμβίῳ ἀφίει
ἀνισταμένην αὐτὴν ἀπιέναι εἰς τὸν ἴδιον κοιτῶνα ἑαυτῆς· τοῦτο
γὰρ ἦν τῇ Μαξιμίλλῃ ἔθος. Διαναπεπαυμένη οὖν καὶ ἀγαλλιῶσα ἐν
τῷ κυρίῳ μὴ ἀπολειπομένη τοῦ Ἀνδρέα, ἐλάνθανεν ἐπὶ πλεῖον
τοῦτο ποιοῦσα. Ἡ δὲ Εὐκλία μηνῶν ὀκτὼ διεληλυθότων ἠξίωσε τὴν δέσποιναν ἐλευθερίας τυχεῖν· κἀκείνη αὐτῆς ἡμέρας παρέσχεν αὐτῇ ὃ
ᾐτήσατο. Πάλιν μετ’ ὀλίγας ἡμέρας ᾔτησε καὶ χρῆμα οὐκ ὀλίγον·
κἀκείνη δέδωκεν αὐτῇ ἀμελλητί· εἶτα καὶ τῶν κοσμίων αὐτῆς τινα·
ἡ δὲ οὐκ ἀντεῖπεν. Καὶ ἁπαξαπλῶς ἱμάτια, ὀθόνας, περιθέματα
ἑκάστοτε λαμβάνουσα παρὰ τῆς Μαξιμίλλης οὐκ ἠρκέσθη, ἀλλὰ
τοῖς συνδούλοις τὸ πρᾶγμα περίφαντον ἐποίησεν, καυχωμένη
ὥσπερ καὶ ἐπαιρομένη. Κἀκεῖνοι ἐπὶ τῷ καυχᾶσθαι τὴν Εὐκλίαν
ἀγανακτήσαντες, τὰ μὲν πρῶτα ἐπεστόμιζον αὐτὴν διαλοιδορούμενοι. Ἡ δὲ γελῶσα πρὸς αὐτοὺς ἐδείκνυεν αὐτοῖς τὰ παρὰ τῆς
δεσποίνης δεδομένα αὐτῇ δῶρα· ἃ γνωρίσαντες οἱ τῆς Εὐκλίας
σύνδουλοι ἠπόρουν ὃ πράξωσιν. Ἡ δὲ Εὐκλία αὐτοῖς πίστιν ὧν
ἔλεγεν ἔτι μᾶλλον παρέχεσθαι βουληθεῖσα ἐπέστησεν οἰνωμένου τοῦ
ἑαυτῆς δεσπότου πρὸς τῇ κεφαλῇ αὐτοῦ δύο τινάς, ὅπως πεισθεῖεν
ὅτι ὄντως αὐτῷ παρακατακλίνεται ὡς αὐτὴ οὖσα ἡ Μαξιμίλλα.
Διυπνίσασα γὰρ αὐτόν, βαθεῖ ὕπνῳ κατανηνεγμένον, ἤκουσεν ἅμα
τοῖς αὐτῇ συνδούλοις ἐπιτηρουμένοις τὸ πρᾶγμα· Ἡ κυρία μου
Μαξιμίλλα, τί βραδέως; Ἡ δὲ ἐσίγα. Κἀκεῖνοι ἐφεστῶτες
ἠρέμα ἐξῄεσαν τοῦ κοιτῶνος. 
Ἡ δὲ Μαξιμίλλα οἰομένη ἀφλύαρον καὶ πιστὴν ὑπάρχειν τὴν Εὐκλίαν διὰ τὰ αὐτῇ δῶρα δεδομένα, ταῖς νυξὶ παρὰ τῷ
Ἀνδρέᾳ διανεπαύετο ἅμα τῷ Στρατοκλεῖ καὶ τοῖς λοιποῖς πᾶσιν
ἀδελφοῖς. Ὁ δὲ Ἀνδρέας θεασάμενος ὄναρ εἶπεν πρὸς τοὺς ἀδελφοὺς ἀκουούσης καὶ τῆς Μαξιμίλλης· Καινίζεταί τι σήμερον ἐν
τῇ τοῦ Αἰγεάτου οἰκίᾳ κατασκεύασμα, ταραχῆς καὶ ὀργῆς γέμον.
Ἡ δὲ Μαξιμίλλα ἐδέετο αὐτοῦ μαθεῖν ὅ τι εἴη τοῦτο. Ὁ δέ φησιν·
Ὃ μετ’ ὀλίγον γνωρίζεις μὴ σπεῦδε παρ’ ἐμοῦ μαθεῖν. Ἡ δὲ
συνήθως μεταμφιασθεῖσα τὴν ἐσθῆτα ἁπάντων ὁρώντων εἴσεισιν
εἰς τὸν τοῦ πραιτωρίου πυλῶνα.
Οἱ δὲ ἀπὸ τῆς οἰκίας τὸ πρᾶγμα μεμαθηκότες καὶ πῶς
καθ’ ἑκάστην ἡμέραν ἅμα τῷ Στρατοκλεῖ ἀπήρχετο πρὸς τὸν
Ἀνδρέαν καὶ ποίᾳ ὥρᾳ εἰς τὸν κοιτῶνα τὸν ἴδιον εἰσῄει, ἐλάβοντο
αὐτῆς ὥς τινος ἀλλοδαπῆς. Κἀκείνης τῆς ὥρας εἰς τὸ πραιτώριον
τοῦ ἀνθυπάτου εἰσερχομένης καὶ ἀντιτεινούσης ἵνα μὴ ὀφθῇ, βίᾳ
ὥσπερ ἀποκαλύψαντες αὐτὴν ἑώρων τὴν αὐτῶν δέσποιναν. Καὶ οἱ
μὲν αὐτῶν τὸ πρᾶγμα περίφαντον ἐβούλοντο ποιῆσαι καὶ τῷ
Αἰγεάτῃ ἀγγέλλειν, οἱ δὲ ἐπεῖχον στοργὴν ὑποκρίσει πρὸς τὴν δέσποιναν ἀγόμενοι, ἐπεστόμιζον τοὺς σὺν αὐτοῖς καὶ τύπτοντες ὡς
μεμηνότας διώθουν αὐτοὺς ἐκεῖθεν. Καὶ οὕτως ἐκείνων διαμαχομένων πρὸς ἀλλήλους ἡ Μαξιμίλλα εἰσεπήδησεν εἰς τὸν ἑαυτῆς
 κοιτῶνα εὐχομένη τῷ κυρίῳ ἀποστραφῆναι πᾶν πονηρὸν ἀπ’ αὐτῆς.
Καὶ μετὰ ὥραν μίαν εἰσέβαλον πρὸς αὐτὴν οἱ διαμαχόμενοι
τοῖς ὁμοδούλοις ὑπὲρ αὐτῆς, θωπείας λόγους ἀγγέλλοντες αὐτῇ,
λήψεσθαί τι προσδοκῶντες ὡσανεὶ δοῦλοι τοῦ Αἰγεάτου· οὓς οὐκ
ἀπηξίωσεν ἡ μακαρῖτις ὧν ἠξίουν, ἀλλὰ προσκαλεσαμένη τὴν Ἰφιδάμαν ἔφη· Δῶμεν τούτοις ὧν εἰσιν ἄξιοι. Καὶ οὕτως κελεύσασα δοθῆναι αὐτοῖς δηνάρια χίλια, ὑποκρίσει προσποιησαμένοις
αὐτὴν φιλεῖν, ἐνετείλατο μηδενὶ τὸ πρᾶγμα δῆλον ποιῆσαι.
Οἱ δὲ καὶ πολλὰ διομοσάμενοι σιγήσειν τὸ ὀφθὲν αὐτοῖς, ὑφοδηγούμενοι ὑπὸ τοῦ πατρὸς αὐτῶν τοῦ διαβόλου, εὐθέως πρὸς τὸν
ἴδιον δεσπότην εἰσέβαλον, ἔχοντες μεθ’ ἑαυτῶν καὶ τὸ χρῆμα. Καὶ
τὸ ὅλον διήγημα ἤγγελλον αὐτῷ καὶ ὅπως αὐτοῖς ἡ ἰδία συνδούλη
ὑπέβαλε τὸ τῆς Μαξιμίλλης τεχνασθὲν πρᾶγμα, μηκέτι βουλομένης κοινοῦσθαι τῷ Αἰγεάτῃ, ἀπεστραμμένης τὴν πρὸς αὐτὸν
μῖξιν ὥς τι δεινὸν καὶ αἰσχρὸν ἔργον.
Καὶ ὁ ἀνθύπατος πάντα ἀκριβευσάμενος καὶ ὅπως ἡ Εὐκλία
παρεκατεκλίνετο αὐτῷ ὡς αὐτὴ οὖσα ἡ σύμβιος, ὡμολόγησε τοῖς
ἰδίοις συνδούλοις, ἣν καὶ αὐτὴν ἀνακρίνας ἔμαθεν τὴν ὅλην αἰτίαν·
ἥτις βασανιζομένη πάντα ὡμολόγησεν ἃ παρὰ τῆς δεσποίνης ἔλαβεν τοῦ σιγῆσαι ἕνεκεν· ἐφ’ ᾗ πάνυ ἀγανακτήσας διότι ἐκαυχήσατο πρὸς τοὺς συνδούλους ἐκεῖνά τε εἶπεν ὑποδιαβάλλουσα τὴν δέσποιναν—ἐβούλετο γὰρ σεσιγῆσθαι τὸ πρᾶγμα, φιλοστόργως διακείμενος πρὸς τὴν σύμβιον—τὴν μὲν Εὐκλίαν ἐγλωσσοτόμησεν καὶ
ἠκρωτηρίασεν, κελεύσας αὐτὴν ἔξω ῥιφῆναι· ἥτις μετὰ ἡμέρας
ἄτροφος μείνασα, κυσὶν βορὰ ἐγένετο. Τοὺς δὲ λοιποὺς αὐτοῦ δούλους
τοὺς εἰρηκότας πρὸς αὐτὸν ἃ δὴ εἶπον, τρεῖς ὄντας, ἐσταύρωσεν.
Καὶ ἐφ’ ἑαυτοῦ μεμενηκὼς καὶ μηδὲν ὅλως γευσάμενος
ἐκείνης τῆς ἡμέρας διὰ τὴν ἀνίαν, διαπορῶν τὴν πολλὴν μεταβολὴν
τῆς Μαξιμίλλης τῆς πρὶν πρὸς αὐτὸν διαθέσεως, καὶ πολλὰ ἀποδακρύσας καὶ ὀνειδίσας τοῖς θεοῖς αὐτοῦ, εἴσεισι πρὸς τὴν σύμβιον·
καὶ προσπεσὼν τοῖς ποσὶν αὐτῆς μετὰ δακρύων ἔλεγεν· 
Ἅπτομαί σου τῶν ποδῶν, ἀνὴρ συμβίου ἔτη ἤδη συγγεγονώς
σοι δύο καὶ δέκα, ἣν ἀεὶ ὥσπερ τινὰ θεὰν ἐτιθέμην, σὲ καὶ νῦν
τίθημι σωφροσύνης ἕνεκεν καὶ τοῦ λοιποῦ σου ἤθους κοσμίου
ὄντος· ὅπερ ἐνδέχεται, ἀνθρώπου καὶ σοῦ οὔσης, πρὸς ὀλίγον μεταβεβλῆσθαι. Εἰ μὲν οὖν ἔστι τι τοιοῦτον ὅπερ οὐκ ἂν προσδοκήσαιμι τὸ ὑπεισιόν μοι περί τινος ἑτέρου ἀνδρός, συγγνωμονήσω καὶ
αὐτὸς κρύψω καθὰ καὶ αὐτὴ πολλά μου ἠνέσχου ἀφραίνοντος. Εἰ
δὲ καὶ ἕτερόν τι χαλεπώτερον τούτου εἴη διαζευγνῦόν σε ἐμοῦ,
ὁμολόγησον τοῦτο καὶ τάχα ἰάσομαι ἐγνωκὼς πρὸς τὸ μηδὲν ὅλως σοι ἀντιλέγειν.
Ἡ δὲ τοσοῦτον αὐτῷ ἐπεῖπεν πολλὰ λιπαροῦντι καὶ δεομένῳ·
Φιλῶ, Αἰγεᾶτα, φιλῶ. Καὶ ὃ φιλῶ οὐδὲν τῶν ἐν τῷ κόσμῳ ἐστὶν
τούτῳ ὥστε γενέσθαι σοι κατάδηλον, καί με νυκτὸς καὶ ἡμέρας
ἐξάπτει καὶ φλέγει τῇ πρὸς αὐτὸ στοργῇ· ὃ οὐκ ἂν αὐτὸς ἴδοις
δύσκολον ὄν, οὔτ’ ἂν ἐμὲ τούτου χωρίσαις, ἀδύνατον γάρ. Ἔα οὖν
με αὐτῷ προσομιλεῖν, μὲ καὶ μόνῳ αὐτῷ προσαναπαύεσθαι.
Ὁ δὲ ἀνθύπατος ἐξελθὼν ἀπ’ αὐτῆς καί τις ὥσπερ ἐμμανὴς
ἠπόρει ὃ πράξει. Οὐ γὰρ ἐτόλμα τι τῶν μὴ προσηκόντων πρὸς τὴν
μακαρῖτιν διαπράξασθαι, πολλῷ αὐτοῦ διασημοτάτην τοῦ γένους
ἕνεκεν ὑπάρχουσαν.
Καὶ δὴ τῷ Στρατοκλεῖ συμβαδίζοντι ἔλεγεν· Ἀδελφὲ καὶ μόνε
μοι τοῦ παντὸς ἡμῶν γένους τεθνεῶτος συγγενῆ γνήσιε, τὴν σύμβιόν μου γενομένην ἐν ἐκστάσει ἢ μανίᾳ οὐκ ἐπίσταμαι. Καὶ ὡς 
ἤρξατό τι ἕτερον λέγειν πρὸς τὸν ἀδελφὸν ἀθυμῶν, τῶν σὺν αὐτῷ
τις δούλων εἷς πρὸς τὸ οὖς ἔφη· Δέσποτα, εἰ ἄρα βούλῃ τὸ
πρᾶγμα ἐκμαθεῖν, τοῦ Στρατοκλέους πυθοῦ καί σε αὐτὸς διαναπαύσει. Ἐπίσταται γὰρ ἅπαντα τὰ κατὰ τὴν σύμβιόν σου. Εἰ δὲ
ἤδη τὸ πᾶν πρᾶγμα γνῶναι βούλῃ, ἐγώ σοι ἐμφανίσω. Καὶ ἑλκύσας αὐτὸν ἰδίᾳ εἶπεν· Ἔστι τις ξένος ἐπιδημήσας οὐ μόνον τῇ πόλει ταύτῃ ἀλλὰ
καὶ ὅλῃ τῇ Ἀχαΐᾳ περίφαντος γενόμενος. Οὗτος δυνάμεις μεγίστας καὶ θεραπείας ὑπὲρ ἀνθρώπων ἰσχὺν διαπράττεται, ὡς καὶ
αὐτὸς ἐκ μέρους μαρτυρῶ παρατυχὼν καὶ θεασάμενος νεκροὺς
ὑπ’ αὐτοῦ ἐγειρομένους. Τὰ δὲ ὅλα ὅπως εἰδείης, θεοσέβειαν ἐπαγγέλλεται καὶ ἀληθῶς ταύτην δείκνυσι καὶ εἰς τὸ φανερὸν διαλάμπουσαν. Τούτῳ οὖν τῷ ξένῳ καὶ ἡ δέσποινά μου προηγησαμένης
τῆς Ἰφιδάμας ἐγνωρίσθη. Καὶ εἰς τοσοῦτον ἐχώρησε τῷ αὐτοῦ
πόθῳ ὡς μηδένα ἄλλον ὅλως αὐτοῦ στέργειν πλέον, ἵνα μὴ καὶ σοῦ
εἴπω. Οὐ μόνον δὲ οὕτως τῷ ἀνδρὶ συνεκράθη, ἀλλὰ καὶ τὸν ἀδελφόν σου Στρατοκλέα τῷ αὐτῷ πόθῳ περιέδησεν ᾧπερ καὶ αὐτὴ
δέδεται, μόνον ἕνα θεὸν τὸν δι’ ἐκείνου αὐτοῖς γνωρισθέντα ὁμολογοῦντες, ἄλλον μηδένα ὅλως ἐπὶ τὴν γῆν ὑπάρχειν. Ἀλλὰ καὶ τὸ
πάντων μανιωδέστατον πρασσόμενον ὑπὸ τοῦ ἀδελφοῦ σου ἄκουσον. Ὁ γένους τοιούτου ὤν, ὁ ἐνδοξότατος ἐν τῇ Ἀχαΐᾳ Αἰγεάτου
ἀδελφὸς χρηματίζων τοῦ ἀνθυπάτου, ἑαυτῷ ληκύθιον εἰς τὸ γυμνάσιον εἰσκομίζει. Ὁ δούλους πολλοὺς ἔχων αὐτοδιάκων δείκνυται, λάχανα ὠνούμενος καὶ ἄρτους καὶ τὰ λοιπὰ ἐπιτήδεια διὰ
μέσης τῆς πόλεως βαδίζων φέρει, ἀναίσχυντός τις ὁρώμενος πᾶσιν
ἁπαξαπλῶς. Καὶ ὡς ὡμίλει ταῦτα ὁ νέος τῷ ἰδίῳ δεσπότῃ βαδίζοντι διὰ
τὸ πολλὴν αὐτὸν ὥραν εἰς γῆν ὁρᾶν, ὁρᾷ πόρρωθεν Ἀνδρέαν καὶ
εἰς ἐξάκουστον κεκραγὼς εἶπεν· Δέσποτα, ἰδοὺ ὁ ἄνθρωπος δι’ ὃν
ἡ οἰκία σου ἀκαταστατεῖ νῦν. Καὶ ὁ πᾶς ὄχλος ἐπεστράφη πρὸς
τὴν ἐκείνου βοὴν ὀψόμενος τὴν αἰτίαν. Καὶ μηδὲν ἕτερον εἰρηκὼς
ἀφίησι τὸν ἀνθύπατον ὁ ὅμοιος αὐτῷ δεινὸς ὥσπερ καὶ αὐτοῦ ἀδελφός, οὐ γὰρ δὴ δοῦλος· καὶ δρομαίως πορευθεὶς λαμβάνεται τοῦ
Ἀνδρέα καὶ βίᾳ αὐτὸν ἄγει πρὸς τὸν Αἰγεάτην, περιβαλὼν αὐτοῦ
τῷ αὐχένι ᾧ ἐχρῆτο ἐπὶ τοῦ ὤμου ὁ μακάριος σαβάνιον.
Ὃν ἰδὼν ὁ ἀνθύπατος ἐγνώρισε καὶ εἶπεν· Σὺ εἶ ὅ ποτέ μου
τὴν σύμβιον ἰασάμενος, ᾧ ἠβουλήθην χρῆμα ἱκανὸν χαρίσασθαι καὶ
οὐκ ἠβουλήθης. Τίς ἡ περὶ σὲ δόξα δίδαξον κἀμέ, ἢ ἡ τοσαύτη σου
δύναμις, ἵνα πένης οὕτως καὶ λιτὸς ὁρώμενος καὶ ἤδη πρεσβύτης
πλουσίους ἔχῃς ἐραστὰς καὶ πένητας καὶ μέχρι καὶ βρεφῶν ὡς
πυνθάνομαι.
Ὁ δὲ πᾶς ὄχλος παρὼν φιλοστόργως διακείμενος πρὸς τὸν ἀπόστολον μαθὼν τὸν ἀνθύπατον αὐτῷ προσομιλοῦντα προσέτρεχεν
τῷ τόπῳ ἔνθα αὐτῷ ὡμίλει, διαπορῶν τὴν αἰτίαν.
Καὶ μὴ μελλήσας ὁ Αἰγεάτης ἐκέλευσεν αὐτὸν ἐγκλεισθῆναι
εἰπὼν τοῦτο· Ὄψῃ, λυμεών, τὰς εἰς Μαξιμίλλαν εὐεργεσίας σου ταύτας δι’ ἐμοῦ εὐχαρίστους ἀποδιδομένας σοι.
Καὶ βραχὺ διαλιπὼν εἴσεισι πρὸς τὴν Μαξιμίλλαν καὶ
καταλαμβάνει αὐτὴν ἅμα τῇ Ἰφιδάμᾳ ἄρτον μετὰ ἐλαιῶν ἐσθίουσαν ἦν γὰρ καὶ τὸ τῆς ὥρας οὕτως ἔχον καί φησιν αὐτῇ· 
Ἐγώ, Μαξιμίλλα, εὐπορήσας τοῦ διδασκάλου σου καὶ κατακλείσας αὐτὸν τὰς περὶ αὐτοῦ ἀγγελίας εἰσκομίζω, ὅτι με οὐκ ἐκφεύξεται, ἀλλὰ κακῶς ἀπολεῖται. Καὶ ἡ μακαρῖτις αὐτῷ ἀπεκρίνατο·
Οὐκ ἔστι τῶν δυναμένων ἀποκλεισθῆναι ὁ ἐμὸς διδάσκαλος· οὐ
γάρ ἐστι ληπτός, οὐδὲ ὄψει δεικτός. Οὐδενὸς οὖν τῶν τοιούτων
ἐπικρατὴς γεγονώς, Αἰγεᾶτα, μέθες τὸ τοιοῦτόν σου καύχημα.
Κἀκεῖνος μειδιῶν ἐξῆλθεν, καταλιπὼν αὐτὴν ἐσθίουσαν.
Καὶ ἡ Μαξιμίλλα τῇ Ἰφιδάμᾳ ἔφη· Ἀδελφή, ἡμεῖς νῦν ἐσθίομεν καὶ ὁ μετὰ τὸν κύριον ἡμῶν εὐεργέτης κατακέκλεισται.
Ἄπελθε ἐν ὀνόματι κυρίου, Ἰφιδάμα, μέχρι τοῦ φρουρίου, μάθε
ὅπου τυγχάνει τὸ δεσμωτήριον. Πιστεύω δὲ ὅτι ἑσπέρας γενομένης δυνησόμεθα ἰδεῖν τὸν ἀπόστολον τοῦ κυρίου καὶ ὅτι οὐθείς με
ὄψεται ἀπιοῦσαν, ἢ μόνος Ἰησοῦς καὶ σὺ ἡ ξεναγοῦσά με.
Καὶ ἡ Ἰφιδάμα μεταμφιασθεῖσα τὴν συνήθη ἐσθῆτα πιστῶς
ὥρμα. Πυθομένη οὖν τὸ δεσμωτήριον ποῦ εἴη καὶ ἐπιστᾶσα τῷ
τόπῳ ὁρᾷ ὄχλον πολὺν πρὸ τοῦ πυλῶνος τοῦ δεσμωτηρίου ἑστῶτα. Καὶ ἐξήτασε τὴν τοῦ ὄχλου συγκρότησιν, καί τις αὐτῇ ἀπεκρίνατο· Ἀνδρέα τοῦ εὐσεβεστάτου ἕνεκεν κατακλεισθέντος ὑπὸ τοῦ
Αἰγεάτου. Καὶ ὡς προσέστη ὥραν μίαν ἡ πιστοτάτη Ἰφιδάμα,
εἶδεν τὸν πυλῶνα τοῦ δεσμωτηρίου ἀνοιχθέντα καὶ θαρσήσασα
εἶπεν· Ἰησοῦ, συνείσελθέ μοι πρὸς τὸν σὸν δοῦλον, δέομαί σου.
Καὶ μηδενὶ κατάφωρος γενομένη εἰσῆλθε καὶ κατέλαβε τὸν ἀπόστολον ὁμιλοῦντα τοῖς σὺν αὐτῷ κατακλείστοις, οὓς ἤδη εἰς τὴν
πίστιν τοῦ κυρίου παρακαλῶν ἐστήριζεν. 
Καὶ ἐπιστραφεὶς εἶδεν τὴν Ἰφιδάμαν καὶ ἐπαρθεὶς τῇ ψυχῇ
εἶπεν πρὸς τὸν κύριον· Δόξα σοι Ἰησοῦ Χριστέ, ἀληθῶν λόγων
καὶ ὑποσχέσεων πρύτανις, ὃς εὐθαρσίαν τοῖς συνδούλοις δίδως,
ὅπερ εἶ σὺ μόνος, ᾧ κεχρημένοι πάντες καταγωνίζονται τοὺς ἐναντίους. Ἰδοὺ γὰρ Ἰφιδάμα ἡ σή, ἣν ἐπίσταμαι φρουρουμένην ἅμα
τῇ δεσποίνῃ, ἧκεν ἐνθάδε πόθῳ τῷ πρὸς ἡμᾶς ἀγομένη, ἣν περισκέπασον αὐτὸς καὶ νῦν ἀπιοῦσαν τῇ σῇ περιβολῇ καὶ ἑσπέρας
παραγινομένην ἅμα τῇ δεσποίνῃ, ὅπως μή τινι τῶν ἐχθρῶν κατάδηλοι γένωνται, ἐπεὶ καὶ μέχρις ὧδε γενομένου μου σπεύδουσιν
τρόπον τινὰ συνδεδεμέναι μοι, ἃς φύλαξον αὐτὸς καὶ φιλοστόργους
οὔσας, κύριε, καὶ φιλοθέους.
Καὶ εὐξάμενος ἐπὶ τῇ Ἰφιδάμᾳ ἀπέλυσεν αὐτὴν ὁ Ἀνδρέας εἰρηκώς· Καὶ τοῦ δεσμωτηρίου φθάσει σε ὁ πυλὼν ἠνεῳγμένος
καὶ ἐρχομένων ὑμῶν ἐνταῦθα ὀψίας ἀνεῳχθήσεται, καὶ ἀγαλλιάσεσθε ἐν τῷ κυρίῳ καὶ πάλιν ἀπελεύσεσθε, ὅπως καὶ διὰ τούτων
εἴητε στηριζόμεναι ἐπὶ τὸν κύριον ἡμῶν.
Καὶ εὐθέως ἐξελθοῦσα ἡ Ἰφιδάμα εὗρεν οὕτως ἅπαντα
καθὼς Ἀνδρέας αὐτῇ εἶπεν. Καὶ γενομένη πρὸς τὴν Μαξιμίλλαν
διηγεῖτο αὐτῇ τὴν τοῦ μακαρίου γενναίαν ψυχὴν καὶ προαίρεσιν,
ὅτι μηδὲ ἐγκεκλεισμένος ἠρεμεῖ, ἀλλὰ καὶ τοὺς σὺν αὐτῷ κατακλείστους προέτρεπεν, καὶ ὅτι ἐμεγαλύνετο τῇ δυνάμει τοῦ κυρίου,
καὶ ὁπόσα αὐτῇ ἄλλα ὡμίλησεν ἔνδον διηγεῖτο αὐτῇ ἀμφοτέρων
ἕνεκεν.
Καὶ ἡ Μαξιμίλλα ἀκούσασα πάντα ἅπερ αὐτῇ ἡ Ἰφιδάμα διηγεῖτο ὡς παρὰ τοῦ ἀποστόλου ἠγαλλία τῷ πνεύματι εἰρηκυῖα·
Δόξα σοι, κύριε, ὅτι σου ἀδεῶς τὸν ἀπόστολον πάλιν ὁρᾶν
μέλλω. Οὐδὲ γὰρ εἰ λεγεὼν ὅλη φυλάττοι με κατακλείσασα ὡς μὴ
ἰδεῖν τὸν ἀπόστολόν σου ἰσχύσειεν ἄν· πηρωθήσεται γὰρ τῇ τοῦ
κυρίου φωτεινῇ ὄψει καὶ τῇ παρρησίᾳ τοῦ δούλου αὐτοῦ τῇ πρὸς
τὸν θεόν. Καὶ εἰποῦσα ταῦτα προσεδόκα λοιπὸν λύχνους ἁφθήσεσθαι ὅπως ἐξέλθοι. 
Ὁ δὲ ἀνθύπατος εἶπέν τισι τῶν παρ’ αὐτοῦ· Τὴν τόλμαν τῆς Μαξιμίλλης ἐπίσταμαι διὰ τὸ μὴ φροντίζειν μου. Αἱ μὲν οὖν
θύραι τοῦ πραιτωρίου μὴ οὕτως φρουρείσθωσαν, ἀλλὰ τέσσαρες
ἀπίτωσαν εἰς τὸ δεσμωτήριον καὶ τῷ δεσμοφύλακι φήσουσιν·
‘Ἤδη ἡ θύρα ἣν πεπίστευσαι ἠσφαλίσθω. Καὶ ὅρα μή τινι τῶν
πολὺ δυναμένων ὑπὸ δυσωπίας ἢ θεραπείας πεισθεὶς ἀνεῴξῃς,
μηδὲ εἰ καὶ αὐτὸς ἔλθοιμι, ἐπεὶ κεφαλὴν οὐχ ἕξεις.’ Καὶ ἑτέροις
δὲ ἐκέλευσε τέσσαρσι περὶ τὸν κοιτῶνα αὐτῆς γενέσθαι καὶ ἐπιτηρεῖν εἰ ἐξέρχοιτο.
Οἱ μὲν οὖν πρότεροι τέσσαρες ἔσπευσαν εἰς τὸ δεσμωτήριον, καὶ
οἱ λοιποὶ δὲ καθὰ ἐκελεύσθησαν πρὸ τοῦ κοιτῶνος τῆς μακαρίτιδος
ἀνέστρεφον. Ὁ δὲ κατηραμένος Αἰγεάτης ἐπὶ τὸ δεῖπνον ἐτράπη.
Ἡ δὲ Μαξιμίλλα τῷ κυρίῳ περὶ πολλὴν ὥραν εὐξαμένη
ἅμα τῇ Ἰφιδάμᾳ καὶ εἰποῦσα πάλιν τῷ κυρίῳ ὥρα λοιπόν, κύριε,
ἀπιέναι πρὸς τὸν δοῦλόν σου ἔξεισι τοῦ κοιτῶνος ἅμα τῇ Ἰφιδάμᾳ εἰποῦσα· Καὶ μεθ’ ἡμῶν ἴσθι, κύριε, καὶ τῶν ὧδε μὴ ἀπολειφθῇς. Καὶ γενομένη εἰς τὸν τοῦ δεσμωτηρίου πυλῶνα εὑρίσκει
τινὰ παιδαρίσκον εὔμορφον ἑστῶτα ἠνεῳγμένων τῶν θυρῶν καὶ
λέγοντα αὐταῖς· Εἴσβατε ἀμφότεραι πρὸς τὸν ἀπόστολον τοῦ
κυρίου ὑμῶν πάλαι προσδοκῶντα ὑμᾶς. Καὶ προδραμὼν αὐτὸς
εἴσεισι πρὸς τὸν Ἀνδρέαν καὶ φησὶν αὐτῷ· Ἰδού, Ἀνδρέα, ἔχεις ταύτας ἀγαλλιώσας ἐν τῷ κυρίῳ σου· στηριζέσθωσαν ἐν αὐτῷ
ὁμιλοῦντός σου.
 
περὶ ὑμᾶς τὸ πᾶν τῆς ἀτονίας ἐστίν; οὔπω ἐλέγχεσθε ὑφ’ ἑαυτῶν, μηδέπω φέροντες τὴν ἐκείνου χρηστότητα;
αἰδεσθῶμεν, συνησθῶμεν ἑαυτοῖς ἐπὶ τῇ ἐκείνου ἀφθόνῳ κοινωνίᾳ.
Εἴπωμεν ἑαυτοῖς· Μακάριον ἡμῶν τὸ γένος, ὑπὸ τίνος ἠγάπηται·
μακαρία ἡμῶν ἡ ὕπαρξις, ὑπὸ τίνος ἠλέηται. Οὐκ ἐσμέν τινες
χαμαιριφεῖς, ὑπὸ τοιούτου ὕψους γνωρισθέντες· οὐκ ἐσμὲν χρόνου,
εἶτα ὑπὸ χρόνου λυόμενοι· οὐκ ἐσμὲν κινήσεως τέχνη, πάλιν
ὑφ’ ἑαυτῆς ἀφανιζομένη, οὐδὲ γενέσεως αἰτία, εἰς τὸ αὐτὸ τελευτῶντες. Ἐσμέν τινες ἄρα μεγέθους ἐπίβουλοι· ἐσμὲν ἴδιοι καὶ
τάχα τοῦ ἐλεοῦντος· ἐσμὲν τοῦ κρείττονος· διὰ τοῦτο ἀπὸ τοῦ
χείρονος φεύγομεν· ἐσμὲν τοῦ καλοῦ, δι’ οὗ τὸ αἰσχρὸν ἀπωθούμεθα· τοῦ δικαίου, δι’ οὗ τὸ ἄδικον ῥίπτομεν· τοῦ ἐλεήμονος, δι’ οὗ
τὸν ἀνελεήμονα ἀφίεμεν· τοῦ σῴζοντος, δι’ οὗ τὸν ἀπολλύντα ἐγνωρίσαμεν· τοῦ φωτός, δι’ οὗ τὸ σκότος ἐρρίψαμεν· τοῦ ἑνός, δι’ οὗ τὰ
πολλὰ ἀπεστράμμεθα· τοῦ ὑπερουρανίου, δι’ οὗ τὰ ἐπίγεια ἐμάθομεν· τοῦ μένοντος, δι’ οὗ τὰ μὴ μένοντα εἴδομεν  ἄξιον εὐχαριστίαν ἢ παρρησίαν ἢ ὕμνον ἢ καύχημα προελόμενοι εἰπεῖν εἰς τὸνἐλεήσαντα ἡμᾶς θεὸν ἀλλ’ ἢ γνωρισθῆναι ὑπ’ αὐτοῦ. 
Καὶ ὁμιλήσας τοῖς ἀδελφοῖς τὰ τοιαῦτα, ἀπεπέμψατο
ἕκαστον εἰς τὰ ἴδια εἰπὼν αὐτοῖς· Οὔτε ὑμεῖς ἐμοῦ ἀπολείπεσθέ
ποτε ὅλως, δοῦλοι τοῦ Χριστοῦ, διὰ τὴν ἐν αὐτῷ ἀγάπην, οὐδ’ αὖ
πάλιν αὐτὸς ἀπολειφθήσομαι ὑμῶν διὰ τὴν ἐκείνου μεσιτείαν.
Καὶ ἀπηλλάγη ἕκαστος εἰς τὰ αὐτοῦ.
Καὶ ἦν ἡ τοιαύτη ἀγαλλίασις αὐτῶν ἐπὶ ἡμέρας ἱκανὰς γενομένη,
ἐν αἷς οὐκ ἔσχεν ὁ Αἰγεάτης ἔννοιαν ἐπεξελθεῖν τὴν κατὰ τὸν ἀπόστολον αἰτίαν. Ἐστηρίζοντο οὖν ἑκάστοτε ἐπὶ τὴν τοῦ κυρίου
ἐλπίδα· καὶ συλλεγόμενοι πάντες ἀφόβως εἰς τὸ δεσμωτήριον ἅμα
τῇ Μαξιμίλλῃ καὶ τῇ Ἰφιδάμᾳ καὶ τοῖς λοιποῖς ἀδιαλείπτως ἔχουσιν περισκεπόμενοι τῇ περιβολῇ καὶ χάριτι τοῦ κυρίου.
Καὶ ὁ Αἰγεάτης δικάζων ἡμέρας μιᾶς εἰς ὑπόμνησιν
ἔσχεν τὴν περὶ τὸν Ἀνδρέαν χρείαν· καὶ ὥσπερ τις ἐμμανὴς
γεγονὼς ἀφίησιν ἣν ἐν χερσὶν δίκην ἔσχεν, καὶ ἀνίσταται τοῦ
βήματος. Καὶ δρομαίως παραγίνεται εἰς τὸ πραιτώριον,
ἐμβράσσων τῇ Μαξιμίλλῃ ἅμα καὶ κολακεύων. Ἡ δὲ Μαξιμίλλα
ἐφθάκει αὐτὸν ἀπὸ τοῦ δεσμωτηρίου εἰσβάλλουσα τῇ οἰκίᾳ. Καὶ
εἰσελθὼν πρὸς αὐτὴν ἔλεγεν·
Ἄξιόν με θέμενοι οἱ σοὶ γονεῖς, Μαξιμίλλα, τῆς συμβιώσεώς σου κατηγγύησάν μοι τὸν σὸν γάμον, μήτε πρὸς πλοῦτον
ἀπιδόντες, μήτε πρὸς γένος, μήτε πρὸς δόξαν, ἀλλὰ τάχα πρὸς τὸ 
τῆς ψυχῆς μου εὔγνωμον. Καὶ ἵνα μὴ εἴπω πολλὰ ὧν ἐβουλόμην εἰς ὄνειδός σου ἐκφέρειν, ὧν τε ἐγὼ ὑπὸ τῶν γονέων σου
ἔπαθον εὐεργεσιῶν, ὧν τε αὐτὴ ὑπ’ ἐμοῦ τιμῶν καὶ θεραπειῶν
ἔτυχες, ὥσπερ δέσποινά μου διαγραφεῖσα τῷ παντὶ ἡμῶν βίῳ, ἓν
τοῦτο μόνον ἥκω νῦν παρὰ σοῦ μαθησόμενος ἀπολιπὼν τὸ δικαστήριον συνετῶς· εἰ μὲν εἴης ἐκείνη ὁποία ἦσθα πάλαι, συμβιοῦσά μοι ὃν ἠπιστάμεθα τρόπον, συγκαθεύδουσά μοι, συγγινομένη, συντεκνοῦσα, καὶ σὲ εὖ κατὰ πάντα ποιήσαιμι, ἔτι μᾶλλον
καὶ ὃν ἔχω ἐν τῷ δεσμωτηρίῳ ξένον ἀπολύσω. Εἰ δὲ μὴ βούλῃ,
σοὶ μὲν χαλεπὸν οὐδὲν προσάγοιμι, οὐδὲ γὰρ δύναμαι· δι’ ἐκείνου
δὲ ὃν μάλιστα ἐμοῦ στέργεις πλέον ἀνιάσω σε. Πρὸς ὁπότερον
τοιγαροῦν ὃ βούλῃ, Μαξιμίλλα, σκεψαμένη αὔριον ἀπόκριναι.
Ἐγὼ γὰρ πρὸς τοῦτο μόνον ὅλως ὥπλισμαι.
Καὶ εἰπὼν ταῦτα ἔξεισιν. Ἡ δὲ Μαξιμίλλα πάλιν κατὰ
τὴν συνήθη ὥραν ἅμα τῇ Ἰφιδάμᾳ παραγίνεται πρὸς τὸν Ἀνδρέαν·
καὶ τὰς χεῖρας αὐτοῦ εἰς τὰς ἰδίας ὄψεις θεῖσα καὶ τῷ στόματι
προσφέρουσα κατεφίλει· καὶ ἤρξατο τὸ πᾶν τῆς ἀξιώσεως Αἰγεάτου προσαναφέρειν αὐτῷ. Καὶ ὁ Ἀνδρέας αὐτῇ ἀπεκρίνατο· Ἠπιστάμην μέν, ὦ παιδίον μου Μαξιμίλλα, καὶ ἀφ’ ἑαυτῆς κεκινημένην σε ἀντιβαίνειν πρὸς τὸ πᾶν τῆς συνουσίας ἐπάγγελμα, μυσαροῦ βίου καὶ ῥυπαροῦ βουλομένη χωρίζεσθαι· καὶ τοῦτό μοι ἐκ
πολλοῦ κεκράτυντο τῆς ἐννοίας. Ἐπεὶ δὲ καὶ τὴν ἐμὴν γνώμην 
ἐπιμαρτυρῆσαι βούλῃ, καὶ μαρτυρῶ, Μαξιμίλλα· μὴ πράξῃς τοῦτο· μὴ ἡττηθῇς ὑπὸ τῆς Αἰγεάτου ἀπειλῆς· μὴ κινηθῇς ὑπὸ τῆς
ἐκείνου ὁμιλίας· μὴ φοβηθῇς τὰς αἰσχρὰς αὐτοῦ συμβουλίας· μὴ
νικηθῇς ταῖς ἐντέχνοις αὐτοῦ κολακείαις· μὴ θελήσῃς ἐκδοῦναι
σεαυτὴν ταῖς ῥυπαραῖς αὐτοῦ καὶ κακαῖς γοητείαις. Ἀλλ’ ὑπόμεινον πᾶσαν αὐτοῦ τὴν βάσανον ὁρῶσα εἰς ἡμᾶς πρὸς ὀλίγον, καὶ
ὅλον αὐτὸν ὄψῃ ναρκῶντα καὶ μαραινόμενον ἀπό τε σοῦ καὶ
πάντων τῶν συγγενῶν σου.
Ὃ γὰρ μάλιστα ἐχρῆν με εἰπεῖν πρὸς σέ οὐ γὰρ ἡσυχάζω
καὶ διὰ σοῦ ὁρώμενον καὶ γινόμενον πρᾶγμα ποιήσας ὑπέδραμέν με· καὶ εἰκότως ἐν σοὶ τὴν Εὔαν ὁρῶ μετανοοῦσαν καὶ ἐν ἐμοὶ
τὸν Ἀδὰμ ἐπιστρέφοντα. Ὃ γὰρ ἐκείνη ἔπαθεν ἀγνοοῦσα, σὺ νῦν,
πρὸς ἧς ἀποτείνομαι ψυχήν, κατορθοῖς ἐπιστρέφουσα. Καὶ ὅπερ ὁ
σὺν ἐκείνῃ καταχθεὶς καὶ ἀπολισθήσας ἑαυτοῦ νοῦς ἔπαθεν, ἐγὼ
σὺν σοί, τῇ γνωριζούσῃ ἑαυτὴν ἀναγομένην, διορθοῦμαι. Τὸ γὰρ
ἐκείνης ἐνδεές, αὐτὴ ἰάσω μὴ τὰ ὅμοια παθοῦσα· καὶ τὸ ἐκείνου ἀτελές, ἐγὼ τετέλεκα προσφυγὼν θεῷ· καὶ ὃ ἐκείνη παρήκουσεν,
σὺ ἤκουσας· καὶ ὃ ἐκεῖνος συνέθετο, ἐγὼ φεύγω· καὶ ἃ ἐκεῖνοι
ἐσφάλησαν, ἡμεῖς ἐγνωρίσαμεν. Τὸ γὰρ διορθῶσαι ἑκάστου τὸ
ἴδιον πταῖσμα ἐπανορθοῦν τέτακται.
Ἐγὼ μὲν οὖν ταῦτα εἰπὼν ὡς εἶπον, εἴποιμι ἂν δὲ καὶ
τὰ ἑξῆς· εὖγε ὦ φύσις σῳζομένη μὴ ἰσχύσασα ἑαυτὴν μηδὲ ἀπο-τὰ ἑξῆς· εὖγε ὦ φύσις σῳζομένη μὴ ἰσχύσασα ἑαυτὴν μηδὲ ἀποκρύψασα· εὖγε ψυχὴ βοῶσα ἃ ἔπαθες καὶ ἐπανιοῦσα ἐφ’ ἑαυτήν·
εὖγε ἄνθρωπε καταμανθάνων τὰ μὴ σὰ καὶ ἐπὶ τὰ σὰ ἐπειγόμενος· εὖγε ὁ ἀκούων τῶν λεγομένων. Ὡς μείζονά σε καταμανθάνω νοουμένων ἢ λεγομένων· ὡς δυνατώτερόν σε γνωρίζω τῶν 
δοξάντων καταδυναστεύειν σου· ὡς ἐμπρεπέστερον τῶν εἰς αἴσχη
καταβαλόντων σε, τῶν εἰς αἰχμαλωσίαν ἀπαγαγόντων σε.
Ταῦτα οὖν ἅπαντα καταμαθών, ἄνθρωπε, ἐν ἑαυτῷ, ὅτι ἄϋλος
ὑπάρχεις, ὅτι ἅγιος, ὅτι φῶς, ὅτι συγγενὴς τοῦ ἀγεννήτου, ὅτι
νοερός, ὅτι οὐράνιος, ὅτι διαυγής, ὅτι καθαρός, ὅτι ὑπὲρ σάρκα, ὅτι
ὑπὲρ κόσμον, ὅτι ὑπὲρ ἀρχάς, ὅτι ὑπὲρ ἐξουσίας, ἐφ’ ὧν ὄντως εἶ,
συλλαβὼν ἑαυτὸν ἐν καταστάσει σου καὶ ἀπολαβὼν νόει ἐν ᾧ ὑπερέχεις. Καὶ ἰδὼν τὸ σὸν πρόσωπον ἐν τῇ οὐσίᾳ σου, τὰ πάντα
διαρρήξας δεσμά, οὐ λέγω τὰ περὶ γενέσεως ἀλλὰ καὶ τὰ ὑπὲρ
γένεσιν, ὧν σοι προσηγορίας ἐθέμεθα ὑπερμεγέθεις οὔσας, πόθησον
ἐκεῖνον ἰδεῖν ὀφθέντα σοι, οὐ γενόμενον, ὃν τάχα εἷς μόνος γνωρίσῃ
θαρρῶν.
Ταῦτα εἶπον ἐπὶ σοῦ, Μαξιμίλλα· τῇ γὰρ δυνάμει καὶ
εἰς σὲ τείνει τὰ εἰρημένα. Ὅνπερ τρόπον ὁ Ἀδὰμ ἐν τῇ Εὔᾳ
ἀπέθανεν συνθέμενος τῇ ἐκείνης ὁμολογίᾳ, οὕτως καὶ ἐγὼ νῦν ἐν
σοὶ ζῶ φυλασσούσῃ τὴν τοῦ κυρίου ἐντολὴν καὶ διαβιβαζούσῃ ἑαυτὴν πρὸς τὸ τῆς οὐσίας σου ἀξίωμα. Τὰς δὲ Αἰγεάτου ἀπειλὰς
ἐκπάτει, Μαξιμίλλα, εἰδυῖα ὅτι θεὸν ἔχομεν τὸν ἐλεοῦντα ἡμᾶς·
καὶ μή σε οἱ ἐκείνου ψόφοι κινείτωσαν, ἀλλὰ μεῖνον ἁγνή· κἀμὲ
μὴ μόνον τιμωρείσθω βασάνοις ταῖς κατὰ τὰ δεσμά, ἀλλὰ καὶ
θηρσὶ παραβαλέτω καὶ πυρὶ φλεξάτω καὶ κατὰ κρημνοῦ ῥιψάτω·
καὶ τί γάρ; ἑνὸς ὄντος τούτου τοῦ σώματος, ὅπως θέλει τούτῳ
καταχρησάσθω, συγγενοῦς ὄντος αὐτοῦ. 
Πρὸς σὲ δέ μοι πάλιν ὁ λόγος, Μαξιμίλλα. Λέγω σοι·
μὴ ἐκδῷς ἑαυτὴν τῷ Αἰγεάτῃ· στῆθι πρὸς τὰς ἐκείνου ἐνέδρας· καὶ
μάλιστα θεασαμένου μου τὸν κύριον λέγοντα· ‘Ὁ τοῦ Αἰγεάτου
πατήρ, Ἀνδρέα, διάβολος τούτου σε τοῦ δεσμωτηρίου δι’ αὐτοῦ
ἐκλύσει.’
Σὸν οὖν ἔστω λοιπὸν φυλάξαι σεαυτὴν ἁγνήν, καθαράν, ἁγίαν,
ἄσπιλον, εἰλικρινῆ, ἀμοίχευτον, ἀσυνδιάθετον ταῖς ὁμιλίαις τοῦ
ἀλλοτρίου ἡμῶν, ἄθρυπτον, ἄθραυστον, ἄκλαυστον, ἄτρωτον, ἀχείμαστον, ἀμέριστον, ἀσκανδάλιστον, ἀσυμπαθῆ πρὸς τὰ τοῦ Κάϊν
ἔργα. Ἐὰν γὰρ μὴ ἐκδῷς ἑαυτήν, Μαξιμίλλα, πρὸς τὰ τούτων
ἐναντία, καὶ αὐτὸς ἀναπαύσομαι οὕτως βιασθεὶς ἀναλῦσαι τοῦ βίου
τούτου ὑπὲρ σοῦ, τοῦτ’ ἔστιν ὑπὲρ ἐμαυτοῦ. Εἰ δὲ ἐγὼ ἀπελαθείην
ἐντεῦθεν, τάχα καὶ ἑτέρους συγγενεῖς μου ὠφελῆσαι δυνάμενος διὰ σέ, αὐτὴ δὲ πεισθῇς ταῖς Αἰγεάτου ὁμιλίαις καὶ τοῦ πατρὸς αὐτοῦ
ὄφεως κολακείαις, ὥστε ἐπὶ τὰ πρότερά σου ἔργα τραπῆναι, ἴσθι
με ἕνεκέν σου κολασθησόμενον μέχρις ἂν αὐτὴ γνῷς ὅτι μὴ ὑπὲρ
ἀξίας ψυχῆς τὸ τοῦ βίου ζῆν ἀπέπτυσα.
Δέομαί σου οὖν τοῦ φρονίμου ἀνδρὸς ὅπως διαμείνῃ
εὔοψις νοῦς· δέομαί σου τοῦ μὴ φαινομένου νοῦ ὅπως αὐτὸς διαφυλαχθῇ. Παρακαλῶ σε, τὸν Ἰησοῦν φίλησον· μὴ ἡττηθῇς τῷ χείρονι· συλλαβοῦ κἀμοί, ὃν παρακαλῶ ἄνθρωπον, ἵνα τέλειος γένωμαι· 
βοήθησον καὶ ἐμοί, ἵνα γνωρίσῃς τὴν ἀληθῆ σου φύσιν· συμπάθησόν μου τῷ πάθει, ἵνα γνωρίσῃς ὃ πάσχω καὶ τοῦ παθεῖν φεύξῃ·
ἴδε ἃ αὐτὸς ὁρῶ, καὶ ἃ ὁρᾷς πηρώσει σε· ἴδε ἃ δεῖ, καὶ ἃ μὴ δεῖ
οὐκ ὄψῃ· ἄκουσον ὧν λέγω, καὶ ἅπερ ἤκουσας ῥῖψον.
Ταῦτα εἶπον πρὸς σὲ καὶ πάντα τὸν ἀκούοντα, εἰ ἄρα
ἀκούσῃ. Σὺ δὲ ὁ Στρατοκλῆς, ἀπιδὼν πρὸς αὐτὸν ἔλεγεν, τί οὕτως
συνέχῃ πολλοῖς δακρύοις, καὶ στένεις εἰς ἐξάκουστον; τίς ἡ περὶ σὲ
δυσθυμία; τί τὸ πολύ σου ἄλγος ἢ ἡ πολλὴ ἄνοια; γνωρίζεις τὰ
λεγόμενα, καὶ διὰ τί σε εὔχομαι, τέκνον, ὅπως διατεθῇς; μανθάνεις πρὸς τίνας εἴρηται τὰ εἰρημένα; ἥψατό σου ἕκαστον τῆς διανοίας; ἔθιγέν σου τοῦ διανοητικοῦ μέρους; ἔχω μένοντα τὸν ἀκούσαντά μου; εὑρίσκω ἐν σοὶ ἐμαυτόν; ἔστιν τις ἐν σοὶ ὁμιλήσας ὃν ἐγὼ ὁρῶ ἴδιόν μου; ἀγαπᾷ τὸν ἐν ἐμοὶ λαλήσαντα, καὶ βούλεται
αὐτῷ κοινωνῆσαι; θέλει αὐτῷ συνενωθῆναι; σπεύδει αὐτῷ φιλωθῆναι; ποθεῖ αὐτῷ συζυγῆναι; εὑρίσκει τινὰ ἐν αὐτῷ ἀνάπαυσιν;
ἔχει ποῦ κλῖναι τὴν κεφαλήν; μὴ ἐναντιοῦταί τι αὐτῷ ἐκεῖ; μὴ
τραχύνεται; μὴ ἀντικρούει; μὴ ἀπεχθάνεται; μὴ φεύγει; μὴ
ἀγριοῦται; μὴ ἐκκλίνει; μὴ ἀπέστραπται; μὴ ἐξορμᾷ; μὴ βαρύνεται; μὴ πολεμεῖ; μὴ πρὸς ἑτέρους ὁμιλεῖ; μὴ ὑφ’ ἑτέρων κολακεύεται; μὴ ἑτέροις συντίθεται; μὴ ἄλλα αὐτῷ διοχλεῖ; μή τις
ἀλλότριός μου ἔσω; μὴ ἀντίδικος; μὴ λυμεών; μὴ ἐχθρός; μὴ
γόης; μὴ περίεργος; μὴ στρεβλός; μὴ ὕπουλος; μὴ δόλιος; μὴ
μισάνθρωπος; μὴ μισολόγος; μὴ τυράννων ὅμοιος; μὴ ἀλαζών;
μὴ ἐπηρμένος; μὴ μανιώδης; μὴ ὄφεως συγγενής; μὴ διαβόλου
ὅπλον; μὴ πυρὸς συνήγορος; μὴ σκότους ἴδιος; μή τις ἐν σοὶ ὃς 
οὐκ ἀνέξεταί μου, Στρατοκλῆ, λέγοντος ταῦτα; τίς γάρ; ἀπόκριναι· μὴ μάτην λαλῶ; μὴ μάτην εἶπον; οὔ φησιν ὁ ἐν σοί, Στρατοκλῆ, πάλιν δακρύσας ἄνθρωπος.
Καὶ λαβόμενος ὁ Ἀνδρέας τῆς χειρὸς τοῦ Στρατοκλέους εἶπεν· Ἔχω ὃν ἐζήτουν· εὗρον ὃν ἐπόθουν· κρατῶ ὃν
ἠγάπων· ἀναπαύομαι ἐφ’ ὃν προσεδόκουν· τὸ γὰρ ἔτι μᾶλλον στένειν σε καὶ ἀκαθέκτως δακρύειν σύμβολόν μοι γέγονεν πρὸς τὸ ἤδη ἀναπεπαῦσθαι, ὅτι οὐ μάτην πεποίημαι πρὸς σὲ τοὺς συγγενεῖς μου
λόγους.
Καὶ ὁ Στρατοκλῆς αὐτῷ ἀπεκρίνατο· Μὴ νόμιζε,
μακαριώτατε Ἀνδρέα, ὅτι ἕτερόν τί ἐστι τὸ ἀνιῶν με ἀλλ’ ἢ σύ.
Οἱ γὰρ διὰ σοῦ ἐξιόντες λόγοι πυρὶ ἀκοντιζόμενοι εἰς ἐμὲ ἐοίκασιν,
καὶ ἐμοῦ ἕκαστος αὐτῶν καθικνεῖται ὡς ἀληθῶς ἐκκαίων με καὶ
καταφλέγων πρὸς τὴν σὴν στοργήν· καὶ τὸ παθητικὸν μέρος τῆς
ψυχῆς μου, τὸ πρὸς τοῖς ἠκουσμένοις ὄν, τὸ μετὰ τοῦ ἀνιᾶν μαντευόμενον, κολάζεται. Ἀπαλλάσσῃ γὰρ αὐτός, καὶ εὖ οἶδα ὅτι
καλῶς. Τὴν δὲ μετὰ ταῦτά σου ἐπιμέλειαν καὶ στοργὴν ζητῶν ποῦ
εὕρω ἢ ἐν τίνι; Τὰ μὲν σπέρματα τῶν σωτηρίων λόγων δέδεγμαι,
σοῦ ὄντος μοι τοῦ σπορέως. Τὸ δὲ ἀναβλαστῆσαι ταῦτα καὶ ἐκφῦναι οὐχ ἑτέρου ἀλλ’ ἢ σοῦ δεῖται, Ἀνδρέα μακαριώτατε. Καὶ τί
γὰρ ἔχω σοι εἰπεῖν, δοῦλε τοῦ θεοῦ, ἀλλ’ ἢ τοῦτο; πολλοῦ ἐλέου
δέομαι καὶ βοηθείας τῆς παρὰ σοῦ, ὅπως δυναίμην ἄξιος γενέσθαι
ὧν ἔχω σου σπερμάτων· ἃ οὐκ ἄλλως ἐπιδώσει ἄπληκτα καὶ εἰς τὸ
φανερὸν ἀνίσχοντα, μὴ οὐχί σου βουληθέντος καὶ εὐξαμένου ὑπὲρ
αὐτῶν καὶ ἐμοῦ ὅλου. 
Καὶ ὁ Ἀνδρέας αὐτῷ ἀπεκρίνατο· Ταῦτα ἦν, τέκνον,
ἃ καὶ αὐτὸς ἑώρων ἐν σοί. Καί μου τὸν κύριον δοξάζω ὅτι μου ἡ ἃ καὶ αὐτὸς ἑώρων ἐν σοί. Καί μου τὸν κύριον δοξάζω ὅτι μου ἡ
περὶ σὲ ἔννοια οὐκ ἐκενεμβάτησεν, ἀλλ’ οἶδεν ὃ εἶπεν. Ὅπως δὲ
εἰδῆτε, αὔριόν με ὁ Αἰγεάτης εἰς τὸ ἀνασκολοπισθῆναι παραδίδωσιν. Ἡ γὰρ τοῦ κυρίου δούλη Μαξιμίλλα ταράξει τὸν ἐν αὐτῷ
ἐχθρόν, οὗ ἐστιν ἐκεῖνος ἴδιος, μὴ συντιθεμένη αὐτῷ τὰ αὐτῇ ἀλλότρια ἔργα. Καὶ εἰς ἐμὲ στραφεὶς δόξει ἑαυτὸν παρηγορεῖν.
Ἡ δὲ Μαξιμίλλα ταῦτα τοῦ ἀποστόλου λέγοντος οὐ
παρῆν. Ἐκείνη γὰρ τοὺς λόγους κατακούσασα οὓς πρὸς αὐτὴν
ἀπετείνατο καὶ τρόπον τινὰ διατεθεῖσα ἀπ’ αὐτῶν καὶ γενομένη
τοῦτο ὅπερ οἱ λόγοι ἐδείκνυον, ἐξορμήσασα οὐκ ἀκρίτως οὐδὲ
ἀστοχάστως παρεγένετο εἰς τὸ πραιτώριον. Καὶ τῷ παντὶ βίῳ
ἅμα τῇ τῆς σαρκὸς μητρὶ κακίᾳ καὶ τοῖς τῆς σαρκὸς χαίρειν φράσασα, καὶ τοῦ Αἰγεάτου προσανενέγκαντος αὐτῇ τὴν ὁμοίαν αὐτῷ
ἀξίωσιν, περὶ ἧς ἔφησεν αὐτῇ διασκέψασθαι, εἰ ἄρα βούλοιτο αὐτῷ
συγκαθεύδειν, ἀπειπαμένης δέ, περὶ τὴν τοῦ Ἀνδρέα ἀναίρεσιν
λοιπὸν ἐτέτραπτο, καὶ ἐσκέπτετο ποίῳ θανάτῳ αὐτὸν παραβάλοι.
Καὶ ὡς ἐπεκράτησεν αὐτῷ τὸ πάντων μᾶλλον τὸ ἀνασκολοπισθῆναι, ἀπιὼν μὲν αὐτὸς ἅμα τοῖς ὁμοίοις ὡς θὴρ ἐσιτίζετο. Ἡ δὲ
Μαξιμίλλα προηγουμένου αὐτῆς τοῦ κυρίου ἰδέᾳ τοῦ Ἀνδρέα ἅμα
τῇ Ἰφιδάμᾳ πάλιν παραγίνεται εἰς τὸ δεσμωτήριον· καὶ ὄχλου
πλείονος ἔνδον ὄντος τῶν ἀδελφῶν καταλαμβάνει αὐτὸν λόγους ποιούμενον τοιούτους· 
Ἐγώ, ἀδελφοί, ἐξεπέμφθην ὑπὸ τοῦ κυρίου ἀπόστολος εἰς τὰ κλίματα ταῦτα ὧν με κατηξίωσεν ὁ κύριός μου, διδάξαι
μὲν οὐδένα, ὑπομνῆσαι δὲ πάντα τὸν συγγενῆ τῶν λόγων ἄνθρωπον
ὅτι ἐν κακοῖς τοῖς προσκαίροις διάγουσιν τερπόμενοι ταῖς ἐπιβλαβέσιν αὐτῶν φαντασίαις· ὧν ἀεὶ καὶ ὑμᾶς παρεκάλεσα ἐκστῆναι,
καὶ ἐπὶ τὰ μόνιμα ἐπείγεσθαι προέτρεψα, καὶ πάντων τῶν
ῥευστῶν τὴν φυγὴν ποιήσασθαι· ὁρᾶτε γὰρ μηδένα ὑμῶν ἱστάμενον, ἀλλὰ τὰ πάντα εὐμετάβολα μέχρι ἠθῶν ἀνθρωπίνων. Τοῦτο
δὲ συμβαίνει διὰ τὴν ἀπαίδευτον ψυχὴν τὴν εἰς φύσιν πλανηθεῖσαν
καὶ τὰ τῆς πλάνης ἐνέχυρα κατέχουσαν. Μακαρίους οὖν ἐκείνους
τίθεμαι τοὺς κατηκόους τῶν κεκηρυγμένων λόγων γεγονότας καὶ
δι’ αὐτῶν μυστήρια ὀπτριζομένους περὶ τὴν ἰδίαν φύσιν, ἧς ἕνεκεν
τὰ πάντα ᾠκοδόμηται.
Ἐντέλλομαι τοιγαροῦν, ἠγαπημένα τέκνα, ἐποικοδομεῖσθαι ἑδραίως ἐπὶ τῷ θεμελίῳ τῷ καταβεβλημένῳ ὑμῖν, ὄντι
ἀσαλεύτῳ καὶ ἀνεπιβουλεύτῳ παντὶ τῷ πονηρευομένῳ. Ἐπὶ τοῦτον τὸν θεμέλιον ῥιζώθητε· στηρίχθητε μνημονεύοντες ὧν ὅσα τε
γεγόνασιν συναναστρέφοντός μου πᾶσιν ὑμῖν· εἴδετε δι’ ἐμοῦ ἔργα
γεγονότα οἷς οὐκ ἔχετε ἀπιστῆσαι αὐτοί, γεγονότα σημεῖα τοιαῦτα γεγονότα οἷς οὐκ ἔχετε ἀπιστῆσαι αὐτοί, γεγονότα σημεῖα τοιαῦτα
ἃ καὶ τάχα ἡ ἄλαλος φύσις κεκράξεται. Λόγους ὑμῖν παρέδωκα
οὓς εὔχομαι οὕτως καταδέχεσθαι ὑφ’ ὑμῶν ὡς αὐτοὶ οἱ λόγοι
θέλουσιν. Στηρίζεσθε οὖν, ἀγαπητοί, ἐπὶ πᾶσιν οἷς εἴδετε, οἷς
ἠκούσατε, οἷς ἐκοινωνήσατε· καὶ ὑμᾶς ὁ θεὸς εἰς ὃν ἐπιστεύσατε
ἐλεήσας εὐαρέστους παραστήσει ἑαυτῷ ἀναπεπαυμένους εἰς ἅπαντας αἰῶνας. 
Τὸ δὲ περὶ ἐμὲ μέλλον συμβαίνειν μὴ οὕτως ταρασσέτω ὑμᾶς ὥς τι ξένον θαῦμα, ὅτι ὁ τοῦ θεοῦ δοῦλος, ᾧ πολλὰ
παρέσχετο αὐτὸς ὁ θεὸς δι’ ἔργων καὶ λόγων, οὗτος βίᾳ ὑπὸ
ἀνθρώπου πονηροῦ ἀπελαύνεται τούτου τοῦ προσκαίρου βίου. Οὐ
μόνον γὰρ περὶ ἐμὲ τὸ τοιοῦτον συμβήσεται, ἀλλὰ καὶ εἰς πάντας
τοὺς Ἰησοῦν ἠγαπηκότας καὶ εἰς αὐτὸν πεπιστευκότας καὶ
αὐτὸν ὁμολογοῦντας.
Ὁ πάντα ἀναιδὴς διάβολος τὰ ἴδια τέκνα ὁπλίσει κατ’ αὐτῶν,
ὅπως αὐτῷ συνθῶνται· καὶ οὐχ ἕξει ὃ βούλεται. Καὶ διὰ τί ταῦτα
ἐπιχειρεῖ ἐγὼ φράσω· ἀπὸ μὲν τῆς πάντων ἀρχῆς, καὶ εἰ δεῖ
λέγειν, ἐξ οὗπερ ὁ ἄναρχος τῇ ὑπ’ αὐτὸν ἀρχῇ κατῆλθεν ἀπωθῆσαι
 ὁ πολέμιος εἰρήνης ἀλλότριος, τὸν μὴ ἴδιον, ἀλλὰ μόνον τινὰ
τῶν ἀσθενεστέρων καὶ μὴ περιφανῆ καὶ μηδέπω δυνάμενον
γνωρίζεσθαι. Καὶ διὰ τὸ μηδὲ αὐτὸν ἐπίστασθαι, τούτου ἕνεκεν ἐκεῖνον ὑπ’ αὐτοῦ ἐχρῆν πολεμεῖσθαι. Δόξας γὰρ αὐτὸν ἔχειν καὶ
δεσπόζειν αὐτοῦ εἰσαεί, τοσοῦτον αὐτῷ ἀντιφέρεται ὡς τὴν αὐτῶν
ἔχθραν φιλίας παραπλησίαν ἐργάζεσθαι. Ὑποβάλλων γὰρ αὐτῷ τὰ
ἴδια πολλάκις διέγραψεν ἐνήδονα ὄντα καὶ ἀπατηλά, δι’ ὧν αὐτοῦ
περικρατεῖν ἐδόκει· ἐχθρὸς μὲν οὐκ ἐδείκνυτο εἰς τὸ φανερόν, προσποιούμενος φιλίαν τὴν αὐτοῦ ἀξίαν. 
Καὶ τοῦτο ἦν αὐτῷ ἔργον ἐπὶ πολὺ γινόμενον, ὡς εἰς
λήθην γνωρίζεσθαι ἐκείνῳ, γνωρίσαι δὲ αὐτόν· τοῦτ’ ἔστιν
οὗτος διὰ τὰ ἑαυτοῦ δῶρα. Ἀλλ’ ὅτε τὸ τῆς χάριτος μυστήριον ἐξήφθη, καὶ ἡ βουλὴ τῆς ἀναπαύσεως ἐφανερώθη, καὶ τὸ
τοῦ λόγου φῶς ἐδείχθη, καὶ τὸ σῳζόμενον γένος ἠλέγχθη τὸ πρὶν
ἡδοναῖς πολεμούμενον, ἰδὼν ὁ ἀλλότριος καταφρονούμενον ἑαυτὸν
καὶ τὰ ἑαυτοῦ δῶρα διαγελώμενα, δι’ ὧν αὐτοῦ ἐδόκει κατοφρυοῦσθαι, διὰ τὴν τοῦ ἐλεήσαντος χρηστότητα, ἤρξατο πρὸς ἡμᾶς
μῖσος καὶ ἔχθρας καὶ ἐπεξαναστάσεις ἀντιπλέκειν. Καὶ τοῦτο ἐν
ἔργῳ τέθεικεν μὴ παύσασθαι ἀφ’ ἡμῶν μέχρις ἂν εἰς ἃ νομίζει
χωρήσωμεν.
Τότε μὲν γὰρ ἀμέριμνος ἦν ὁ ἡμῖν ἀλλότριος, καὶ φιλίαν προσεποιεῖτο στέλλεσθαι πρὸς ἡμᾶς τὴν αὐτοῦ ἀξίαν· εἶχεν δὲ καὶ τὸ
μὴ φοβεῖσθαι μὴ ἀποστῶμεν, πεπλανημένοι ὑπ’ αὐτοῦ. Τὸ δὲ τῆς οἰκονομίας χρῆμα ἐξαφθέν, οὐ λέγω ἰσχυροτέραν. Τὸ γὰρ
κρυπτόμενον αὐτοῦ τῆς φύσεως καὶ τὸ δοκοῦν λανθάνειν, τοῦτο
ἤλεγξεν καὶ ὁμολογεῖν ὅ ἐστιν παρεσκεύασεν.
Ἐπιστάμενοι τοιγαροῦν τὸ μέλλον ἔσεσθαι, ἀδελφοί, διυπνιζώμεθα καὶ πρὸς τὸ ἀπηλλάχθαι αὐτοῦ γιγνώμεθα, μὴ δυσφοροῦντες μηδὲ χειμαζόμενοι μηδὲ ἀποκομίζοντες αὐτοῦ ἴχνη ἐπὶ
τῶν ψυχῶν τὰ μὴ ἴδια ἡμῶν. Ἀλλ’ ὅλοι ἐν ὅλῳ τῷ λόγῳ ἐπαιωρούμενοι τὸ τέλος πάντες ἀσμένως προσδεξώμεθα καὶ τὴν ἀπ’
αὐτοῦ φυγὴν ποιήσωμεν, ὅπως καὶ αὐτὸς λοιπὸν δειχθῇ ὅστις ἐστὶ
τὴν φύσιν, ἡμῶν ἐπὶ τὰ ἡμέτερα ἀνιπταμένων.